Title:Balyan
<b>Balyan</b>
Macario D<pd>.</pd> Tiu

NATINGALA si Lando kon nganong daghang tawo sa guba ug abandonadong kapilya. Ang kadaghanan nagpalandong sa mga punoan sa lubi, samtang ang uban didto mismo sa sulod sa kapilya. Nabag-ohan siya sa nawong sa pipila ka tawo. Lagmit taga laing baryo. Kadtong nakaila kaniya miyango o kaha mikamay isip timbaya dihang nakita siya. Giduol niya ang iyang kompareng si Berto nga usa sa mga nagyaka sa kasagbotan.
"Pre, morag sadya ning atong kalihokan diri. Unsang okasyon ni?" pangutana ni Lando.
"Wala, Pre," tubag ni Berto. "Patambal lang god."
"Uy, naay miabot nga <i>medical mission</i> diri? Wala ko ka-<i>hearing</i> ana, da."
"Aw. Wala god. Inato ra. Balyan ang manambal."
"Balyan?"
"Mananambal sa mga Bagobo. Sa Iningles pa, <i>medicine man</i>."
"A, baylan."
"'Mabalyan' o 'balyan' may tawag ana sa mga Bagobo. 'Baylan' sa ato. Balyan o baylan, pareho ra na."
"Mao ba? Kinsa man pod nang balyan dihas kapilya?"
"Si Datu Pikong."
"Kinsa? Si Datu Pikong? Kadtong palahubog?" pangutana ni Lando nga wala makatuo.
"Siya mismo," tubag sa iyang kompare nga nahikatawa.
"Ayaw ganig binuang, Pre. Kanus-a god na nakat-og panambal?"
"Taudtaod na man nang nanambal, Pre. Daghan may nag-ingong epektibo kuno. Mao nang miari ko. Testingan god. Wala may mawala nato."
Nakapanlingo si Lando. "Ako, Pre, maneguro ko. Kon panglawas na ang hisgotan, adto gyod kog doktor. Bahala nag mogasto. Pero, yuna. Gikan kos parokya. Nagkasabot ming Padre Cevallos nga tukoron pag-usab ang kapunongan sa atong kapilya."
"Uy, maayo na, Pre. Sige, motabang kog organisar. Gilaay na kog adto sa Gumalang para lang sa Kasaulogan sa Pulong."
"Mao bitaw nang mianhi ko aron inspeksiyonon ang kapilya. Morag dako kaayo nig ayohonon. Unya, Pre, dili na nato ipagamit ang kapilya kang Datu Pikong. Papangitaon nato siyag laing lugar diin siya makapanambal. Tara, atong estoryahan."
Nag-uban ang managkompare pagsulod sa kapilya. Nakita ni Lando si Datu Pikong nga naglingkod sa usa ka taas nga bangko. Tambokon kini, nagsul-ob og pinutol nga maong ug lagoon nga polo syirt. Naa niy gitambalan nga tigulang nga lalaki. Iyang gihaplas-haplasan ang bukton niini, pagkahuman, gitutho-tuthoan ang ulo.
"O, sige, maayo ka na," sulti ni Datu Pikong.
Nagpasalamat ang tigulang, mitindog ug mitunol og baynte pesos kang Datu Pikong. Mibalibad si Datu Pikong, apan gibutang sa tigulang ang kuwarta sa lamesa ug dayong lakaw. Milingo-lingo si Datu Pikong, apan gisuksok ra ang kuwarta sa iyang bolsa.
Dihang nakita sila ni Datu Pikong, gikamay sila niini.
"Maayong hapon kaninyo, Sir Lando, Berto," matod sa balyan.
"Maayong hapon," nagdungan pagtubag ang managkompare.
Miirog ang balyan aron makalingkod sila si Lando ug Berto sa bangko. Giliraw ni Lando ang iyang panan-aw sa kapilya. Daghan nag buslot ang atop nga ginama sa inak-ak. Ang ubang parte niini hapit na mangahulog tungod sa kagabok. Kon kusog ang hangin, basig mangataktak na ang inak-ak, sa hunahuna pa ni Lando.
Delikado na. Kinahanglan na gyong ilisan. Mao usab ang mga amakan nga maoy gibungbong sa kapilya. Pulos na sab kini buslot, lagmit gitusok-tusok sa mga bata nga nagdula sa kapilya.
"Karon lang ko masayod nga manambal diay ka, Datu Pikong," matod ni Lando.
Maulawong mingisi ang balyan ug nakita ang pangag sa ibabaw niyang ngipon. "Lagi, Sir Lando," sulti niini. "Unsaon man nga ako may gipili nga manununod sa akong apohan. Dili unta ko mosugot, pero gisamok kos abyan. Lisod balibaran."
"Unsa man nang abyan?"
"Diwata," tubag sa balyan. "Espiritu na nga maoy mopanalipod ug mogabay sa tawo."
Nahimuot si Lando sa tubag sa balyan. Nasayod siyang dili na lunsay nga lumad si Datu Pikong, apan matuo-tuohon lang gihapon kini. Hinuon, bisag sa han-ay sa mga Bisayang setler, daghan sab ang matuo-tuohon. Gani, daghang pasyente si Datu Pikong nga mga Bisaya.
"Kana bang abyan maoy nagtudlo nimo sa pagpanambal, Datu Pikong?" pangutana ni Lando. "Sumala sa akong nasayran, tugahan kuno ka nianag katingalahang libreto. Molutaw daw nas sapa, unya maanod kontra sa agos!"
"Ambot. Estorya man nas mga Bisaya. Lahi man ang mahitabo sa ako. Kunsaran man kos abyan."
"Kaila kas abyan nga mosulod nimo?"
"Si Apo Sandawa."
Diriyot makabahakhak si Lando sa iyang nabati, apan gipugngan niya ang iyang kaugalingon. Apo Sandawa? Kahibalo siya kang Apo Sandawa. Sumala sa mga leyendang iyang nabati, si Apo Sandawa ang diwata nga nagpuyo sa Mount Apo. Siya ang tag-iya sa maong bukid, busa man gani nga gingalan kini kaniya. Giobserbahan ni Lando ang ubang mga tawo nga nagpamati sa ilang panag-estoryahay ni Datu Pikong. Seryoso silang namati. Sa ilang dagway makita ang kasibot nga madugangan pa ang ilang kasayoran mahitungod kang Apo Sandawa. Ug wala sila pakyasa ni Datu Pikong.
"Si Apo Sandawa ang usa sa labing gamhanang diwata sa kalibotan. Siya ang tinuod nga mananambal, dili ako. Iya lang kong instrumento. Mosunod lang ko sa iyang mando."
Nakahukom si Lando nga dakong bakak ang gipanulti ni Datu Pikong ug ang iyang pagpanambal dakong pangilad. Naluoy siya sa mga tawong nanaglinya aron magpatambal. Klarong panguwarta lang. Mosulti pa unta si Lando apan miduol ang usa ka edarang lalaki nga nagreklamo nga naay nanurok nga katol-katol sa tibuok niyang lawas nga dili maayo sa bisag unsang tambal nga iyang imnon o ipahid.
Natingala si Lando dihang ang balyan nagtuplok-tuplok ginamit ang iyang tuong tudlo sa iyang walang palad. Wala siya makasabot sa gibuhat sa balyan. Misamot ang iyang katingala dihang morag may gipunit ang balyan sa iyang walang palad ug gidaitol ang tuong kamot niini sa dalunggan.
"<i>Hello? Hello?</i> Apo Sandawa?" ingon sa balyan didto sa iyang tuong kumo.
Diha pa lang makasabot si Lando. Nagtelepono diay ang balyan! Dili telepono, kondili <i>cellphone</i>! Naggamit kunohay og <i>cellphone</i> ang balyan! Imbes mahikatawa, misurok ang dugo ni Lando. Kadakong binuang! Inatubangay nga pagpangilad! Migamay ang mga mata ni Lando nga nagtan-aw sa mga tawo. Wala sila mangatawa ni matingala. Morag anad na silang makita nga mogamit og aron-ingnong <i>cellphone</i> si Datu Pikong sa pagtawag kang Apo Sandawa.
"<i>Hello?</i> Apo Sandawa? Gitawag tika kay adunay magpatambal. Hain ka man? Naghulat ko nimo."
Nahibulong si Lando kay nanghuy-ab ang balyan ug miaksiyog katulog. Gibutang sa balyan ang iyang kamot sa ibabaw sa lamesa ug maoy gihimong unlan. Wala abtig napulo ka segundo kalit kining mimata. Nanampiling kini.
"Ikaw, Karyas, mao nang nangatol ka kay nagyagayaga kas daplin sa sapa," matod sa balyan nga nausab ang tingog. "Nasuko nimo ang gamawgamaw. Kinahanglan nga maghalad kag mama. Hala, sayaw dihag inunggoy aron malingaw nimo sila."
Nangalot sa iyang ulo si Karyas apan mituman sa mando sa balyan. Miadto kini sa hawan ug naglukso-lukso nga daw unggoy. Nangatawa ang mga tawo ug gidasig pa siya pinaagi sa pagpakpak kumpas sa iyang sinayawan. Molukso si Karyas, mokirig-kirig ug mokalot-kalot sa iyang lawas nga daw unggoy. Awaton niini ang nawong sa unggoy ug mosinggit og "Krrrh, krrrh!" Usahay mokatkat nig imahinaryong kahoy, ug uyog-uyogon ang mga imahinaryong sanga sa kahoy.
Samtang nalingaw ang mga nanan-aw sa sayaw ni Karyas, si Lando gibatig dakong kalagot sa balyan. Naghinobra na ni. Giabusohan lang sa balyan ang pagtuo sa mga tawo sa iyang katakos manambal, unya iya lang diay binuangan, bugal-bugalan, ug huthotag kuwarta! Sa sulod pa gyod sa kapilya! Kondili pa lang siya edukado, iya na untang pakaulawan ang balyan dihadiha dayon aron moundang sa binuang. Apan gipugngan niya ang iyang kaugalingon.
Dihang nahuman ang sayaw ni Karyas, gisultihan ni Lando si Datu Pikong nga gamiton na ang kapilya sa kapunongan ug kinahanglan nga mangita na siyag laing lugar. Miuyon ra sab ang balyan. Wala niy problema niya. Mobalhin dayon siya. Bisag sayon ra estoryahan si Datu Pikong, mipauli si Lando nga nagdalag kaligutgot sa balyan.
Sa iyang balay, naabtan ni Lando ang iyang asawang si Luisa ug ang mananabang nga si Manang Minda. Dako na kaayo ang tiyan ni Luisa.
"Komosta ang lakat ninyo kang Doktora Locsin, Luisa?" pangutana ni Lando.
"Maayo ra man. Iyang gikompirma ang sulti ni Manang Minda nga manganak na ko mga duha o tulo ka semana gikan karon," tubag ni Luisa.
"Walay nakitang problema si Doktora sa pagpanganak ni Ma'm Luisa, Sir Lando. Maayo ang tanang resulta sa test. Siyempre, kay preparado kaayo si Ma'm Luisa. Maayog eksersays, maayog diyeta," sulti ni Manang Minda.
"Ug hawod ang mananabang," puno ni Lando nga nagkatawa.
"Puyra buyag," tubag ni Manang Minda. "Gipangutana diay ni Doktora Locsin kon gusto si Ma'm Luisa nga magpaultra sawnd aron mahibaw-an ang seks sa inyong anak, apan mibalibad si Ma'm."
"Ako sab, dili ko gusto," dason ni Lando. "Maayo nang mahibaw-an nako sa pagpanganak na mismo. Yuna pa, Manang Minda, dili ba naa kay dugong Bagobo?"
"Oo. Ang apohan sa akong apohan Bagobo. Ngano man?"
"Kahibalo ka bag unsa nang gamawgamaw?"
"Diwata man na. Kon wa ko masayop mao nay tag-iya sa tubig. Ngano man diay, Sir Lando?"
"Gikan kos kapilya kaganina. Nanambal didto si Datu Pikong. Ingon niya ang sakit kuno ni Karyas gikan sa gamawgamaw. Unsay tan-aw nimo ana, Nang Minda?"
"Aw, mao nay karaang pagtuo sa mga lumad," tubag ni Manang Minda.
"Unya kanang pagpanambal ni Datu Pikong?"
"Ambot lang, Sir Lando. Wala pa ko kasulay. Daghan bayay nagsulti nga hawod siya manambal. Hinuon, kadtong iyang apohan, mao toy tinuod nga balyan. Ang estorya-estorya, siya lagi daw ang gipasahan sa abilidad nga manambal."
"Duda ko niana, Nang Minda. Gilaliman kang gipasayaw-sayaw niya si Karyas og inunggoy aron maayo kuno? Nasuko kuno ang gamawgamaw?"
"Mao nay ilang sulti. Kon naa kay mahimong atraso sa mga diwata, naay mahitabo nimo. Busa kinahanglan mobayad ka aron mapuypoy ang ilang kasuko," sulti ni Manang Minda.
"Tuig 2005 na karon. Siyarog daghan lang gihapoy motuo niana?" sulti ni Lando.
"Ayaw lang god panghilabot, Lando," sagbat ni Luisa. "Kon di ka motuo, di ayaw. Total, wa man na manghilabot si Datu Pikong nimo. Usahay baya, naay mga butang nga di nato masabtan, di nato matugkad."
Gitan-aw ni Lando ang iyang asawa. "Ang nakaapan kay iya ning gigamit aron manguwarta. Angay siyang sumpoon. Klarong pangilad ang iyang gihimo. Isip magtutudlo, katungdanan nakong moedukar sa mga tawo."
"Gidili man sa balyan ang pagpangayog bayad," sulti ni Manang Minda. "Puyde siya modawat og donasyon, pero dili mamugos magpabayad."
"Ada, Lando," buyag ni Luisa. "Sagdi lang god na si Datu Pikong. Amigo nako na, no. Buotan man nang tawhana. Di na gani maghubog ron. Kon naay moreklamo, diha ka na moaksiyon. "
Wala na motubay si Lando. Basta sa iyang hunahuna mangingilad nga dako si Datu Pikong. Gamawgamaw! Maayo uroy moarte ang kagwang. Patulog-tulog pa. Pausab-usab pas tingog. Bisag migamit na og <i>cellphone</i> ang hinampak, motuo lang gihapon ang mga tawo! Kaluoy intawon. Nakapasalamat si Lando sa iyang kaugalingon kay suwerte siya. Nakahuman siyag eskuyla ug nahibalog siyensiya.
Mao nang iya gyong ipaadtog doktor si Luisa para sa regular nga <i>check-up</i> bisag aduna siyay pagsalig sa katakos ni Manang Minda nga maoy labing hawod nga manghihilot sa ilang baryo. Una ning pagmabdos ni Luisa, ug kay una nilang anak, naneguro gyod siya. Sumala kang Doktora Locsin, normal ang pagburos ni Luisa ug gilaomang normal usab ang pagpanganak niini. Pero kon magkalisod, pila ray pagdala kang Luisa sa Calinan, kinse kilometros gikan sa ilang baryo. Daghang <i>jeepney</i> sa <i>crossing</i>. Ug kon gabii na gyod kaayo, naa man ang silingan nilang drayber sa jeepney nga si Manoy Pedro nga nagpuyo lang sa tabok. Maayo gani kay bag-o lang natukod pag-usab ang tulay padulong sa <i>crossing</i>. Kapin sa lima ka tuig na nga naguba ang tulay ug busa dili masudlan og sakyanan ang ilang baryo. Mao nay hinungdan nga wala na sab sila mabisitahig pari sa ilang kapilya. Dili na makaaguwanta si Padre Cevallos nga magbaktas ug wala na ni makamisa sa ilang baryo sukad maguba ang tulay.
Sa misunod nga Domingo, miadto si Lando sa kapilya uban ang pipila ka karaang sakop sa kapunongan aron susihon kon unsay gub-on sa kapilya ug unsa pay mahimong isalbar. Nagkasabot na silang magbayanihan. Naa nay miangkong mogabas og kahoy, ug naa nay miboluntaryong magsolisit og kuwarta o klase-klaseng donasyon. Malangayg gamay ang pagsugod sa pag-ayo kay mopalit pa silag sin aron ipuli sa inak-ak nga atop. Lisod na man ugod ang pagpamuril og kahoy kay naupaw na ang ilang kalasangan. Mogamit na lang gani silag <i>coco lumber</i>.








6







Title:News (9)
<b>Cebuano News: PGMA nagbilin ug P50-M alang sa Multi-Sectoral Task Group for Development of Andap Valley </b>
<u>Nerissa M<pd>.</pd> Espinosa</u> 
Manila (1 July) -- Gikumpirmar ni Tago Mayor Hermenegildo Pimentel, Jr<pd>.</pd> ang taho nga nagbilin si Pangulong Gloria Macapagal Arroyo ug Kantidad nga P50M alang sa padayon nga pagpatuman sa mga programa ug proyekto sa Multi-Sectoral Task Group for the Development of Andap Valley. 
Sumala pa ni Mayor Pimentel, nga maoy chairman sa naasoy nga Task Group nga natigayon ang paghatag ug dugang nga pondo atol sa pagbisita sa Pangulo dinhi sa probinsya niadtong Hunyo 19 kon diin gikalipay ni Presidente Arroyo ang maayong dagan sa implementasyon sa programa dinhi sa maong lugar. 
Kahinumduman nga niadtong Hunyo 9, gihimo ang pormal nga turn-over sa tulo ka tulay human ang rehabilitasyon nga gihimo sa Engineering Brigade sa Phil<pd>.</pd> Army. Samtang, padayon pa ang mga pagpatuman sa ubang programa alang sa mga lumulopyo sa Andap Valley. 
Ang Multi-sectoral Task Group nga namugna niadtong Enero 2008 gilangkuban sa mga representante gikan sa local nga kagamhanan, relihiyosong sector, non-government organization, Phil. Army ug PNP. 
Gipamahayag ni Tago Mayor Pimentel nga gibahin sa tulo ang pondo nga gihatag ni Pangulong Arroyo alang sa multi-Sectoral Task Group for the Development of Andap Valley. 
Kini mao ang paghimo ug rehabilitsyon sa kadalanan kon mga Farm-to Market Roads (FMR) ug mga tulay sa mga sakop nga kabarangayan sa Tago. 
Mokabat matud pa sa 33 kilometros nga Farm-to-Market Roads ang gikinahanglan nga marehab nga naglangkob sa Barangay Unaban hangtod sa Barangay Caras-an kon diin ang local nga kagamhanan sa Tago ang kanunay naga-mentenar kaniadto. 
Samtang lahi usab ang rehabilitasyon sa mga tulay sa Layog, Lindoy ug Bebang sakop sa Lungsod sa Tago gihapon. 
Aduna usab igahin alang sa pagbutang ug potable water system ug ang paghatag ug mga livelihood assistance sa katawhan.  

<b>Cebuano News: Nutrition Month celebration sa Tandag nakahan-ay na</b>
<u>Nerissa M<pd>.</pd> Espinosa</u> 
Butuan City (1 July) -- Nakahan-ay na ang mga aktibidades alang sa pagsaulog sa Nutrisyon Month sugod karong adlawa, Hulyo 1. 
Sa Pakighinabi sa Radyo ng Bayan kang Provincial Nutrition Officer Elizabeth Malibiran, gitaho niya nga hiusahon ang mga aktibidades sa opening tali sa City Government sa Tandag pinaagi sa usa ka parade palibot sa siyudad ug opening programa sa Tandag City Plaza. 
Samtang gipamahayag usab ni Mrs<pd>.</pd> Malibiran nga dunay mga kaugalingong aktibidades ang mga Municipal Nutrition Offices sa probinsya kalabot niini. Ang Tema sa selebrasyon karong tuiga mao ang "WASTONG NUTRISYON NI MOMMY, SIGURADONG HEALTHY SI BABAY". 
Kalabot pa niini, isip dugang tinguha sa pagpalanog sa hustong Nutrisyon, usa ka program ang ilusad sa Provincial Nutrition Office dinhi atol sa pagsaulog sa Nutrition Month. Kini mao ang Nutrition School on the Air inabangan sa estasyon sa Radyo ng Bayan. 
Sumala pa ni Provincial Nutrition Officer Abeth Malibiran nga magsugod kini sa Hulyo 7 hangtod sa 18 matag alas 10 ang takna sa buntag. 
Ilawom sa naasoy nga programa, pagahisgutan ang nagkadai-yang impormasyon bahin sa importansiya sa hustong nutrisyon, mga pamaagi sa pagluto ug masustansiyang pagkaon alang sa pamilya ug uban pang hisgutanangnutrisyon. 
Pagatambayayongan kini sa sa mga line agencies nga apil sa implementasyon sa Nutrition Program sa probinsiya. 
Samtang gitaho usab sa City Nutrition Office dinhi sa Tandag City nga andam na usab sila alang sa opening activities sa nutrition month uban ang provincial nutrition office. 
Matud pa ni City Nutrition Officer Ermalinda Donasco nga gilauman nila nga motambong ang mga imbitadong Ahensiya sa Kagamhanan ug mga tulunghaan usab sumala pa mopartisipar sa parade ug programa. 
Kabahin usab sumala pa sa motambong ang nagkadai-iyang barangay uban ang ilang mga Barangay Nutrition Scholars. Namahayag pa si Mrs<pd>.</pd> Donasco nga adunay mga programa ug aktibidades sa tibouk bulan sa Hulyo. 
Usa ang Tandag City sa mga aktibong local nga kagamhanan sa programa sa Nutrisyon kon diin kanunay mapili sa mga outstanding Nutrition Program Implementator sa probinsiya. 

<b>Cebuano News: PGMA milista sa mga napupo sa iyang 10 ka adlaw nga biyahe ngadto sa US</b>
<u>Rodrigo S<pd>.</pd> Victoria</u> 
Baler, Aurora (1 July) -- Mga pasalig sa dugang pamuhunan, pag-umol ug trabaho ug mga saad sa pag-interes gikan sa mga lideres sa negosyo sa Amerika ang pipila lamang sa daghan nga sinugatan nga gidala ni Presidente Gloria Macapagal Arroyo sa iyang pag-uli ngadto sa katawhang Pilipinhon kahuman sa iyang malampuson nga 10 ka adlaw nga pagbisita ngadto sa Estados Unidos. 
Imbes nga magbasa diha sa airport, ang Presidente mihiusa sa pag-abot nga pamulong sa iyang mensahe sa kasaulugan sa ika-109 nga anibersaryo sa Baler Siege ug ika-6 nga Philippine-Spanish Friendship Day. 
Ang Presidente nga miabot kagahapon sa buntag via PAL commercial flight sa Terminal 3 sa Ninoy Aquino International Airport (NAIA). 
Sa iyang pamulong dinhe, anmg Presidente nagkanayon nga ang Senado sa US nagpasa sa Philippine Veterans Equity Bill kahuman sa 62 ka tuig nga paghinuwat sa parte sa mga beteranong Pilipino. 
Siya nagpahayag sa iyang kompyansa nga ang Balay Balauranan sa US magpasa usab ug balaudnon kahuman ang ubang mga lider sa kongreso mipasabot sa iyang delegasyon nga adunay mayoriya nga suporta alang sa mga beteranong Pilipino. 
Ang Presidente usab nagkanayon nga ang iyang pinakaulahi nga biyahe sa US nagpakusog sa lig-on nga relasyon tale sa Pilipinas ug sa US, susama sa padayon nga paglambo sa relasyon sa nasud sa dugay na nga higala niini nga mao ang gobyerno sa Espanya. 
Mahitungod sa relasyon sa Espanya, ang Presidente nagbutyag nga ang Hari sa Espanya nagsilbe nga tulay sa gobyerno sa Pilipinas ngadto sa Emir sa Kuwait aron sa pagluwas sa kinabuhi ni Marilou Ranario, usa ka domestic helper ng Filipina nga gikihaan sa pagpatay sa iyang Kuwaiti nga amo niadtong Enero 10, 2005. 
Ang Presidente nagkanayon nga samtang siya didto sa Espanya sa milabay nga tuig, ang Hari sa Espanya kinsa usab suod nga amigo sa Emir sa Kuwait, personal nga mitabang sa pagkombenser sa ulahi sa pagpakunhod sa silot ni Ranario gikan sa silot sa kamatayon ngadto sa pagkapreso sa tibuok kinabuhi. 
Siya nagkanayon nga ang rason ngano nga ang Hari sa Espanya namati sa iyang hangyo tungod kay ang gobyerno sa Espanya batok sa silot sa kamatayon susama sa posisyon sa European Union. 

<b>Cebuano News: Hepe sa OCD mihangyo sa tagtungod sa mga namatayng pasahero's barko</b>
<u>Roberto M<pd>.</pd> Cabardo</u> 
Cebu City (1 July) -- Gibutyag ni Office of Civil Defense Director Minda Morante nga padayon silang nanawagan sa mga tagtungod sa mga pasahero sa nalunod nga M/V Princess of the Stars nga magdala gyud og mga dokumento sama sa ID, Voter's Certificate of Registration, mga hulagway, dental records og uban pa aron madali pag-ila ang ilang mga tagtungod. 
Matud ni Morante, nanghinaut siya nga ang mga tagtungod sa mga pasahero nga gidudahang apil sa nalunod nga barko nga gusto sab sa Office of Civil Defense og sa regional disaster coordinating council nga madali ang pag-ila sa ilang mga minahal sa kinabuhi. 
Apan kinahanglang masabtan sab sa mga tagtungod nga adunay proseso nga angayng sundon aron ciento por ciento gyud nga mailhan ang ilang mga minahal sa kinabuhi. 
Gikatakda nga dunay dugang nobenta y nueve ka mga patayng lawas sa pasahero sa nalunod nga barko ang moabot sa Sugbo karong buntag. 

<b>Mga bus nag-away sa plete</b>
<i>Joseph Elvir C<pd>.</pd> Tubilan Sun<pd>.</pd>Star Superbalita
</i>
WA mokuyog ang Ceres Bus Company sa gipatuman karong umento sa pletihan nga gikolekta sa mga sakop sa Cebu Provincial Bus Operators Association sugod niadtong Hulyo 15.
Ang operations manager sa Ceres sa Sugbo nga si Clemente Villarin nga nahinabi sa dyLA namahayag nga wa sila makadawat og seryusong pasalig gikan sa CPBOA ubos pagpangulo Nick Villahermosa nga silutan ang mga bus company nga maoy nag-una-una sa pagpamuhal hinungdan nga wa sila mokuyog ning gipatuman nga umento.
Matod ni Villarin nga nitagam sila gumikan kay dihang nagkauyon sila atubangan ni Gob<pd>.</pd> Gwen Garcia ug nagpirmahay pa silag kasabutan nga P1 matag kilometro ang ilang kolektahong umento, daghang bus company ang nipakunhod hinuon sa ilang pletihan.
Nitataw siya nga way aksyon nga gihimo ang board sa CPBOA niini.
Sugod niadtong Hulyo 15 nipatuman na ang kadaghanan sa mga sakop sa CPBOA og umento apan di ang bag-o karon nga giaprobar sa Land Franchising and Regulatory Board (LTFRB) nga P9 alang sa unang lima ka kilometro ug P1<pd>.</pd>40 sa mga mosunod nga kilometro.
Ang ilang gikolekta mao ang naaprobahan niadtong 2006 nga P8<pd>.</pd>50 ang unang lima ka kilometro ug P1<pd>.</pd>20 sa mga mosunod nga kilometro.
Si Villarin nipadayag nga kon mokuyog sila ning bag-ong pletihan karon nga gipatuman sa CPBOA gikinahanglan nga mopahamtang silag silot ngadto sa mga bus company nga mag-una-una sa pagpamuhal.
Sa iyang bahin, si Villahermosa nga nahinabi usab sa dyLA namahayag nga dunay silay ipahigayon nga tigom karong adlawa sa buhatan sa LTFRB aron hisgutan ning reklamo sa Ceres.
Nipahibawo siya nga andam ang Ceres nga motuman sa ilang gikolekta karon nga pletihan apan nangita silag kaseguroan nga aksyonan ning mga bus nga mamuhal.
Iyang gitumbok nga dakong problema kon di mangolekta sa gipatuman nila karon nga umento sa pletihan ang Ceres kay daghan silag unit nga nagdagan sa tibuok lalawigan sa Sugbo. Adunay 159 ka mga unit ang Ceres nga nagdagan sa tibuok Sugbo.
Midugang siya sa pagpadayag nga gihatagan lang nilag usa ka semana ang Ceres apan wa sila mopaminos sa ilang napatuman nang plitehan kay aduna man silay resolosyon silang gipasara nini ug napaabot na gani ngadto kang Garcia.

<b>Umento sa taxi sa Biyernes pa</b>

PAGPATUMAN og P10 nga add-on sa pletihan sa taxi di pa ipatuman karong Huwebes kon di sa adlaw nang Biyernes, matod sa Land Transportation Franchising and Regulatory Board (LTFRB-7).
Gitug-an ni LTFRB-7 director Romulo Bernardes nga karon pang Miyerkules niya kuhaon didto sa kaulohan ang mga sticker.
Ang mga sticker maoy mag-authorize sa mga taxi driver pagpangolekta og dugang P10 sa pletihan sa ilang mga pasahero.
Kahinumdoman nga una nang gipahibawo nga opisyal nga ipatuman ang dugang pletihan sa mga taxi karong Hulyo 24.
Apan matod ni Bernardes nga maong adlaw pa siya mabalik sa Sugbo gikan sa kaulohan hinungdang sa mao pa usab sila makasugod og distribute sa mga sticker.
Opisyal nga ipatuman ang bag-ong pletihan pagkasunod adlaw sa Biyernes, Hulyo 25.
Hinuon dunay gitagana nga express lane ang LTFRB alang sa mga taxi operator nga mokuha sa mga sticker. 

<b>Naghikog kay wa uyoni</b>

ULITAWO nga gituohang naguol nga wa mauyoni sa inahan sa babaye nga iyang gustong maasawa ang naghikog sud sa iyang kuwarto didto sa Mohon, Talisay city.
Patay na nga nadiskubrihan sa iyang igsuon si Robert Von Vandal, 24, nga lumolupyo sa maong dapit nga nagbitay sa pisi nga gihigot sa iyang liog.
Ang maguwang nga si John, hingkod, nibutyag sa mga tigbalita nga niadtong Dominggo sa hapon katapusan nilang nakit-an si Robert.
Daghan ang nangita kaniya ug gituohan nga nilakaw kini apan pasado alas 6:00 sa buntag kagahapon nakasud si John sa kuwarto ug nakakita sa nagbitay niyang manghod.
Dali siya nga nanawag sa uban niyang mga igsuon ug gitangtang ang pisi apan wa nay kinabuhi si Robert ug ila na lang kini nga gipahiluna.
Si P01 Jundave David sa homicide section nisalikway nga dunay foul play sa kamatayon sa biktima.
Base sa imbestigasyon ni David gikan sa mga igsuon sa biktima nga niadto kini sa Negros aron sa pagpahibawo sa inahan sa iyang hinigugma nga andam na kining mangasawa.
Apan giingong wa mosugot ang inahan sa babaye ug maoy gikaguol pag-ayo sa biktima.
Nipauli si Robert sa Sugbo nga magul-anon kaayo ug naobserbahan kini sa iyang mga igsuon.
Ang maong anggulo mao usab ang gituohan sa mga igsuon nga hinungdan nga nagpakamatay si Robert. 

<b>Cebuano News: Ang Pilipinas gidayeg sa int'l experts mahitungod sa paghupot sa mga materiales nga makahilo sa nalunod nga barko</b>
Manila (21 July) -- Ang kagamhanan sa Pilipinas nakadawat ug mga pagdayeg gikan sa mga langyaw eksperto mahitungod sa paghupot sa mga materiales nga makahilo sa nalunod nga barko Princess of the Stars sa isla sa Sibuyan. 
Matod pa ni Executive Secretary Eduardo Ermita, ang hiniusang grupo sa mga eksperto gikan sa United Nations ug European Union miila sa mga paningkamot sa kagamhahan sa Pilipinas aron malampusong pagsanta ug sa pagpugong sa kalagmitan nga mahitabong kalimidad ngadto sa kinaiyahan ug sa tawo. 

Ang mga langyaw'ng eksperto nahidangat dinhi sa atong nasod pinaagi sa mga paningkamot sa Departamento sa Maayong Panglawas (DOH) kinsa mipatakdo sa World Health Organization (WHO) mahitungod sa posibleng katalagman sa panglawas gumikan sa paglunod sa Princess of the Stars isip kabahin ug obligasyon sa nasod ngadto sa International Health Regulations. 







6







Title:Feature (5)
<b>"DIWATA... Anak ng Tribu" - Hain Na Man Sila Karon?</b>
MERRIAN PIQUERO SOLIVA
ANG kataposan nakong pagtan-aw ug pagkadungog sa DIWATA ... Anak ng Tribu nga mipasundayag kaniadto lang tuig 2001 didto sa Bistro Tagbilaran (kanhi Zoom Disco). Sama kanako, daghan usab ang nangutana kon hain na man sila karon. Ang uban daw naglibog ug nakapangutana kon tinuod ba gayod nga dihay banda sama kanila. Tugoti nga dad-on ko kamo sa dalan sa nangaging panahon aron lang pagsubay sa makalingaw ug makapanganghang kalihokan ug sugilanon niining grupoha.
Kon maghisgot kita og mga kalihokan sama sa kongreso, organisasyon, pagpangita og pundo alang sa mga tulunghaan ug mga adunay tumong nga kalihokan, kining DIWATA anaa gayod kanunay... inyong makita. Mopasundayag sila dili lang aron sa paglingaw sa kadaghanan kondili aduna silay gibatonan nga hiniusang mga pagtan-aw alang sa kaayohan sa tanan. Sa ato pa, mikisaw ug mihimo sila og dakong kalipay ug garbo dinhi sa probinsiya sa Bohol.
Apan kinsa man gayod diay ang DIWATA... Anak ng Tribu? Unsa may ilang <i>genre</i>? Ug ngano man gayod nga kini may ilang gingalan sa grupo?
Ang Diwata (sa Iningles pa <i>spirits</i>)... Anak ng Tribu - mao ang unang <i>ethno-reggae group</i> sa Bohol niadtong dekada 90. Tinuod, daghan kaayong nangutana nganong sa kadaghan sa kapilian sa ngalan, kini may ilang gikauyonan? Kining maong ngalan mihatag og dakong tanghaga ug misteryo sa manan-away niadtong panahona.
Sa tinuoray, ang DIWATA wala gyod maglangkob sa 'Anak ng Tribu' sa sinugdan. Kining maong sumpay migitib lang panahon sa usa ka ritwal nga gihimo sa Tribu Higaonon didto sa Bukidnon, Mindanao diin ang grupo pormal nga gisagop isip mga anak ug sakop niining maong <i>indigenous community</i> tungod sa ilang way puas nga pagtabang pinaagi sa pagpakuyanap kon unsa kamahinungdanon ang usa ka tribu (sanglit, kitang tanan, nagsukad man niini).
Niadtong una, ang DIWATA usa lamang ka minugbo o <i>acronym</i> sa ngalan nila ni Django Valmores, Waway Saway ug Tatting Soliva nga pulos taga Mindanao kinsa moadto sa lainlaing lugar sa Pilipinas aron pagbaligya sa ilang mga alampat o <i>art works</i> ug <i>indigenous crafts</i>. Gawas sa pagpamaligya, kining tulo adunay tumong ug tuyo nga mao ang pagpahigmata sa atong kaliwatan nga aduna diay mga minugna nga gikan sa ato nga angay ikapanghambog sa uban.
Nahimo nila ang DIWATA didto sa San Fernando, Bukidnon diin nagtrabaho si Waway Saway sa usa ka NGO ug pormal nilang gisagop ang ngalan sa grupo didto sa UP Sunken Garden niadtong tuig 1992 diin atol sa ilang <i>jamming session</i>, daghan kaayo ang nakapangutana kon kinsa man sila ug nganong manganta man gyod sila panahon sa ilang <i>exhibit</i> ug pag-<i>display</i>. Apil na sa nakapangutana ang mga sakop ni Edru Abraham sa KONTRAGAPI kun Kontemporaryong Gamelang Pilipino. Busa, midayon sila pag-ingon nga sila mao ang DIWATA.
Kini silang tulo dili sama sa <i>typical traders</i> nga mobaligya lang sa ilang mga alampat ug <i>indigenous crafts</i>, tungod kay ila mang segurohon nga ang mga mamalitay bisan ang igo lang molili ug manigsusi nga maedukar kon unsa ba gayod kining nagkadaiya nilang paninda. Niini, makahibalo pa sila ug malingaw pa gayod. Dili ba pagkasuwerte?
Ang paghiduaw nila sa Bohol dili usa ka aksidente kondili tumong gayod nila ang pagbisita aron pag-apil sa tinuig nga kasaulogan sa Sandugo Trade Fair. Kini nahitabo niadtong tuig 1993. Gawas niini, ang mga kaliwat ni Tatting sa ginikanan tal man gayod nga Bol-anon, ang iyahang inahan taga Loay ug ang iyang amahan taga Antequera, busa, nakonsiderar nila ang pagduaw sa Bohol. Atol niini nga okasyon, adunay usa ka tawo nga aktibo kaayong galihok sa usa ka <i>non-governmental organization</i> nga si Egay Dy kinsa midapit kanila aron pag-agni nga motabang paglihok sa pagpaduso sa usa ka edukasyon mahitungod sa kalikopan ug tawhanong katungod pinaagi sa musika-- isip maoy kinakusgang hinagiban nga makapadani sa katawhan ilabi na kadtong nanagpuyo sa hilit nga mga dapit.
Laktod pagkaestorya, ang unang pagsanong sa DIWATA nahitabo didto sa Larena, Siquijor niadtong 1995 kauban sa Bagong Sibol (nga gilangkoban sa batan-ong mga musikero sa Bohol diin ang ilang gidala mao ang tawag sa kinaiyahan ug kabatan-onan.)
Sa dihang midesisyon si Django nga mobalik ngadto sa Boracay (gani atua gihapon siya nagbase hangtod karon), si Tatting maoy nag-inusarang mipabilin sa Bohol tungod kay iya mang gisuhid ang dako nga hawanan sa posibilidad sa usa ka NGO isip <i>resident artist</i> nga naglihok pandong sa <i>research department</i> sa Community Awareness and Services for Ecological Concern.
Si Waway sa laing bahin, determinado usab nga mobalik sa iyang gibiyaan nga tribu nga Talaandig sa Lantapan, Bukidnon, Mindanao - human sa iyang nakat-onan nga mga pagbansay-bansay sa <i>terra cotta</i>, <i>visual arts</i>, <i>hand-made paper making</i> ug <i>macrame</i> kauban ni Tatting isip maoy pormal nga nagtudlo kaniya.
Sulod sa ikaduhang bahin sa 1996, ang Bagong Sibol nasagol sa DIWATA... Anak ng Tribu diin niining tungora ang duha ka grupo nahimo nang lig-ong usa. Ug ang ilang gituohan nga tahas nga mao ang paghatag lingaw sa katawhan misugod ug hinay-hinay nilang nasakmit ang pagdawat sa katawhan ug kabantog. Apan ang maong kalamposan wala nila makuha sa dakong kasayon tungod kay ila man gayod kining gitikad sa dugayng katuigan hangtod nahimo silang bantogan nga grupo sa ilang panahon.
Kon mahiligon ka kaayong modiskobre sa mga gig nga adunay mga tumong, nakita mo sila ug tingali apil ka sa kadaghanan nga miundak sa imong tiil, mikiay sa imong hawak ug miyango-yango sa imong ulo aron sa pagtagamtam sa ilang huni ug awit tungod kay dili man malikayan nga mopadaus-os ka ngadto sa ilang klase sa musika.
Sa Bohol, ang DIWATA maoy unang grupo nga responsable sa pagpakuyanap sa ska ug <i>reggae beat</i>. Tingali sila ang unang mipaduso sa gitawag sa Iningles og <i>world music</i> ug ingon sa sila usab ang unang grupo nga misundog dinhi sa probinsiya sa mga kanta nila ni Popong Landero, Joey Ayala, ASIN, Grupong Pendong, Kitaro, UB40, Santana, kang kanhi Bob Marley, ug kanhi John Denver.
Sa pagkatinuod, ilang nabati niadtong una nga dili maayo ang pagtan-aw sa mga manan-away kanila tungod kay kadaghanan niini supak man sa klase sa ilang kanta. Madungog nila ang nagkadaiyang panghimaraot tungod kay naanad man sila sa mga kantang <i>rock</i> nga sagad nilang madungog nga ipatugtog sa ubang banda, sa radyo ug makita sa TV. Ang <i>cover songs</i> man god nila panagsa ra kaayo matokar kay pipila ra man sad ang ganahan niini - gawas pa, ang mga musikero wala pa man madawat sa gitawag nato og <i>mainstream artists</i>. Apan sa ngadto-ngadto, inanay nang mingdawat ang mga Boholano sa ilang genre.
Busa, ang DIWATA wala mosikat tungod lang kay sikat man ang mga kanta nga ilang gisipra - kondili aduna usab silay ikabuga. Mirekord ug mipagawas sila og upat (4) ka <i>indie album</i>. Niadtong 1997, ang una nilang album nga giulohan og Buhay at Kultura (<i>mixed genre</i> - <i>rock</i>, <i>slow rock</i>, <i>jazz</i>, <i>pop</i>, <i>new age</i> ug <i>world music</i>) pormal nga gipagawas. Ug sa misunod nga tuig (1998), mipagawas na usab sila og usa ka <i>EP (Extra Production) album</i> nga giulohan og Protect the Youth, nga maoy <i>sound track</i> sa gipahigayon nga International Summer Youth Work Camp (ISYWC) nga gitambongan sa nagkadaiyang <i>youth organizations</i> sa kalibotan nga naggikan sa Ghana, Africa, Germany, USA ug Pilipinas - Bohol, Davao, Bukidnon, Leyte ug Manila. Kining maong album, sagol gihapon ang <i>genre (pop, reggae ug world music</i>). Girekord kining duha (2) ka album didto sa Koreana Recording Studio sa Dao District, nga gidumala ni Rainerio "Rene" Balbin isip tag-iya.
Sa kataposang bahin sa 2000, mipagawas na usab sila sa ilang unang <i>reggae</i> ug <i>ska album</i> nga giulohan og Freedom. Ug sa pagka Pebrero 2001, nag-<i>record</i> na usab sila sa ilang ikaupat nga album nga giulohan og Back to the Roots. Kining duha ka album <i>officially released</i> alang sa publiko didto sa Bistro Tagbilaran niadtong Marso 2001. Ug didto na kini nila gi-<i>record</i> sa Lahug, Dakbayan sa Sugbo sa may Backyard Project Recording Studio nga gipanag-iya ug gidumala ni Architect Sir Junx Muaña.
Dili gayod usa ka <i>fairy tale</i> ang kaagi sa DIWATA ... Anak ng Tribu nga mihatag gilok ug lingaw sa mga Bol-anon. Gani, sila usab ang minghatag og dalan sa pagpaabli sa pangisip sa ubang mga banda nga mopagawas sa ilang tinagoang kahanas sa paghimo og kanta nga orihinal. Isip usa ka kabilin sa DIWATA, mihimo sila og <i>10-hour concert</i> nga giulohan og "Buntagay 'ta, Bay" niadtong 1997 didto sa Bohol Cultural Center nga giapilan sa daghang lokal nga banda sa probinsiya sa Bohol ug ang ilang gitugtog mao ang ilang orihinal nga komposisyon. Laing gitawag og <i>breakthrough</i> mao ang Woodstock Concert didto sa Carlos P<pd>.</pd> Garcia Complex sa Siyudad sa Tagbilaran kaniadtong 1999 nga giorganisar ni Atoy Torralba.
Apan ang mga pangutana nga maoy mobalik-balik paghasol kanato mao kini: Hain na man diay tuod sila? Nganong mingbiya man sila taliwala sa ilang kainila? Nabungkag ba sila nga maoy sagad rason nga masinati sa mga grupo? O kaha minglagwang lang sila aron pagtuman sa ilang tagsa-tagsa ka mga dalan nga gusto nilang pagasubayon aron matubag ang mga butang nga dugay nang migitik sa ilang galamhan nga gakinahanglan nga sila mismo ang mangita og pamaagi aron kini matubag? Unsa na man kaha sila karon? Unsa na may ilang kahimtang? Alang sa tanan nga gakinahanglan gayod sa daghang tubag aron matagbaw ang ilang mga kahingawa, ania ang hamubo nga kahimtang sa sakop sa DIWATA... Anak ng Tribu.
Si <b>Webner Paul Remolador</b> (<i>front man</i>, <i>vocals</i> ug <i>rhythm guitars</i>) anaa gihapon gatrabaho sa CASEC (usa ka NGO sa Bohol) - siya ang nanguna sa pagdumala sa Heifer International Project nga nagbase sa Leyte. Usahay mosalmot siya sa mga <i>gig</I> uban sa mga banda nga atua nagbase sa Sugbo. Dili na siya usa ka <i>bachelor</i> tungod kay naminyo na man siya ug karon adunay usa ka batang lalaki.
<b>Joener Comahig</b> (<i>bassist</i> ug <i>back-up vocals</i>), nailhan sa dagnay nga Ø.N.E., usa na karon ka minyo, adunay anak nga lalaki ug kanhi nagtrabaho sa opisina sa Couple's for Christ sa Dakbayan sa Tagbilaran apan karong pipila ka adlaw mopatianod na ngadto sa iyang bag-o nga trabahoan ug adto na magabase sa Dakbayan sa Dumaguete.
<b>Arcie Ybañez</b> (<i>rhythm</i> ug <i>back-up vocals</i>), nakaapil sa grupo niadtong 2000, anaa karon kauban ni Bodoy (nga kanhi misalmot sa Pinoy Big Brother) ug sa ilang grupong Jr<pd>.</pd> Kilat.
<b>Reigel Torrevillas</b> (<i>drums</i> ug <i>back-up vocals</i>), malipayon nang naminyo sa iyang dugay na kaayo nga hinigugma ug kasamtangang atua sa Dubai isip <i>nurse</i> kauban sa ilang anak nga lalaki. Ngani, aduna pa siyay bag-o nga mga komposisyon nga makita sa iyang <i>friendster account</i>.
<b>Egay Dy</b> (<i>hegalong</i> {<i>two-string-lute</i> sa tribung T'boli} ug <i>lyricist</i>), kasamtangang anaa sa Candijay, Bohol - gadumala sa Institute for Continuing Non Formal Adult Education (ICONE) ug aktibo gihapon isip usa ka <i>development worker</i>.
<b>Gilbert Ampoloquio</b> (<i>keyboardist</i>), atua na nagbase sa lungsod sa Sierra-Bullones, Bohol kauban sa iyang asawa ug duha ka anak nga babaye. Aktibo siyang gauma base sa kinaraan kun <i>organic</i> ug aduna usab siyay gamay nga tindahan.
<b>Tatting Soliva</b> (<i>percussionist, back-up vocals, kulintang, gong, flute, didgeridoo</i> {<i>Australian aboriginal musical & ritual instrument</i>] ug uban pang <i>indigenous instruments</i>), usa na karon ka <i>registered social worker</i> apan padayon gihapon sa paglihok sa mga <i>advocacy</i> ug <i>volunteer works</i>. Siya ang nagpaluyo sa Tadiyandi (<i>collective artist group</i> nga nagbase sa Bohol).
<b>Danny "dan-ax" Borbano</b> (<i>lead guitarist, trumpeter, composer, arranger</i> ug ang <i>musical director</i> sa grupo) atua na sa kamot sa Makagagahom. Miuli siya niadtong Enero 23, 2004 sa sakit nga <i>cancer</i>. Panahon sa iyang lubong, gitokar ang ilang upat ka album nga diin ang tanang nanambong wala kapugong sa pagtuaw sa iyang sayong pagtaliwan.
Ang DIWATA gisuportahan usab sa nagkadaiyang <i>artists</i> ug mga indibidwal alang sa proseso sa pagmugna ug pag-umol kanila isip usa ka grupo. Kining mga tawhana galangkoban nila ni ENSR<pd>.</pd> Elmar Batuan, ENSR<pd>.</pd> Dick Torrefranca, Engr<pd>.</pd> Rex Tanudtanod, Dr<pd>.</pd> Jane Tanudtanod, Rolly Piquero, Benjie Culpa, Prof<pd>.</pd> Jose "jotrav" Travero, Mlbn<pd>.</pd> Donie Piquero, De Paz - Eddie, Kulas, Roger and Bernard, Henry Jumawid, Raul Castro, Andrew Gomez, Arnulfo "lokenz" Vergara, Glenn Dagdayan, Florante Anunciado, Lino Guzman, Rene Balbin, Tito Gambuta, Waway Saway ug Antonio Django Valmores.
Sa gikaingon sa uban, ang tanang sakop sa banda moagi gayod niining maong proseso nga adunay mohawa ug mopuli hangtod nga mabungkag. Apan ang mga membro sa Diwata ... Anak ng Tribu wala moabot niini nga punto. Tungod kay aduna silay nagkalainlaing katarongan sa luyo sa ilang mga hunahuna, busa wala sila mabungkag, hinunoa, nagpuyo sila tagsa-tagsa inubanan sa ilang mga plano ug panlantaw sa ugma sa ilang kinabuhi nga sa Iningles pa, <i>they live separate lives but joined in spirits</i>. Nga sa ngadto-ngadto ug tingali di lang nato damhon nga magkatagbo ra ang ilang tagsa-tagsa ka mga dalan aron kita lingawon ngadto sa ilang kalibotan sa musika - basin sa paghatag dungog o <i>tribute</i> kang Danny o kaha alang kanatong mga nanagsunod kanila nga mahinamon nang mamati ug motan-aw sa ilang paghibalik.
Kay matod pa ni Kahlil Gibran, ang usa ka bantog nga magsusulat ug magbabalak sa Lebanon: <i>"Music is the language of the spirit. It opens the secret of life bringing peace, abolishing strife."</i>
Manghinaot kita nga ang huni sa DIWATA mopatik kanunay sa atong tagsa-tagsa ka hunahuna ug dughan.-









5







Title:Ang Tawo nga Nanamin sa Adlaw sa Tinagong Dagat
<b>Ang Tawo nga Nanamin sa Adlaw sa Tinagong Dagat</b>
Gremer Chan Reyes
NAGBASBAS ko sa tigkahoy nga buhatong kasko sa usa ka subiran dihang naagni sa dahunog sa makina sa dagat nga nagdagan sa piliw sa Tinagong Dagat. Tingog sa makina sa lansang kinatigan nga magbiyahean matag adlaw sa Tabok ngadto sa Buwan. Nahisabtan ko sa tingog sa makina nga kini daoton. Wala kini molatas sa dakong lawod nga maoy laktod sa duha ka pantalan. Sa akong agpas, kini mitapon sa Mahayag ug nagdagan nga nagpahigad nga nangabat-kabat sa piliw sa dakong yuta sa Buwan.
Hingpaminawan ko nga ginapos ang kusog sa makina, wala nay lahutay nga makaabot sa iyang pantalan. Naghingos-hingos kini ug unya nag-ubo-ubo ug sa wala madugay nahilom. Naaberiya kini tungod sa Punta. Sa tanang dapit! Kapangpangan ang Punta, kansang tagnos nga mga bato daw ang hait nga mga ngipon sa higanteng mananap nga naglubog sa dagat nga nag-atang sa mga sakayan nga idagsa sa daotang panahon.
Apan unya nakita ko nga miguho ang lansa sa balwang sa usa ka pangpang sa baba sa bukana. Nag-aginod nga gitukonan nga gipasulod sa malinawong tubig sa Tinagong Dagat. Sa duol na kini sa baybayon, gihulog ang angkla sa ulin, unya inanay kining midungas sa puting bunbon di layo sa akong pandayan.
Nadani ang akong pagtagad niadtong tawo nga nagsul-ob og puting T-shirt ug tagumong pantalon. Naglingkod sa lantay sa lansa nga nagkalingaw pag-akin-akin sa iyang tiil. Apan mihunong ang tabyog sa iyang mga tiil dihang nakalantaw kini sa Punta, diin nahimong talan-awon ang kahoy nga dapdap nga namugos nga mabuhi sa liki sa habog nga pangpang nga ingon sa nanlimbasog sa paghinimbang nga dili madakin-as ug mahulog ngadto sa dagat. Unya milusad ang iyang panan-aw ug misarap sa baybayon ug gisabod sa duha ka bata nga nagkalingaw sa ilang gihimo nga kastilyong diha sa bunbon. Miliso siya. Dihang nakasukad ang iyang mga tiil sa salog sa lansa, mitindog. Mihangad siya ug nangita sa Adlaw. Iyang nakita ang Adlaw nga nagsiga gintang sa atop niadtong balay daplin sa baybayon. Misubay siya sa tarik, unya milatay sa katig ug milusad sa baybayon.
Namidpid siya sa dagat nga naglakaw sa lapyahan. Sa unahan, gisanta siya sa pangpang nga miputol sa baybayon. Mibalik siya sa iyang agi ug gisubay ang iyang mga tunob. Wala siya molahos sa lansa. Giduol niya ang duha ka bata nga naghimog kastilyo sa bunbon.
"Kinsa ang prinsipe magpuyo sa palasyo?" nangutana ang tawo pagkaalinggat sa gibuhat sa mga bata.
"Do-dong," matod sa dako nga bata.
"Siya diay si Dodong. Ikaw kinsa ka man?"
"A-ko, Dok-dok."
"Si Dodong imong manghod?"
"Siya a-ko pang-ga," matod ni Dokdok.
Mikatawa ang tawo. Mikuot siya sa bolsa sa iyang pantalon. Giaporan niya ang mga bata og tagsa ka buok dulse. Ang nahibilin sa iyang kamot gihusloan sa putos ug gihungit sa baba. Si Dodong mitan-aw kang Dokdok, apan kini wala magtagad sa dulse diha sa iyang tungod nga gihulog sa tawo. Pagkamatikod sa tawo nga ang bata nag-agad kang Dokdok, giagda niya kini sa pagtilaw sa iyang gihatag. Dihang giugom na kini ni Dokdok, gipanitan ni Dodong ang iyaha ug giduom sa baba.
Gitan-aw sa tawo ang mga bata. Dihay kahingawa sa iyang mga mata, kahingawa sa mga butang nga gihinugon sa pagbati kansang lintunganay ug kahulogan wala ko lang matugkad ug masinati.
"Ang inyong balay?"
"Naa." Gitudlo ni Dokdok ang balay sa iyang apohan.
"Ang inyong tatay?"
Wala magtingog si Dokdok. Nagpitok-pitok ang mata niini nga nagtan-aw sa tawo.
"Nanagat?" sa tawo nga nakalantaw kang Alo nga namukad sa panggal didto sa danghiligan.
"Wa man ko ta-tay... Nay, I-lay sul-ti, Dokdok, a-gi li-ki ka-wa-yan."
Mikatawa ang tawo.
"Si Dodong?"
"Wa ko baw, Do-dong."
Miubo si Dodong ug mitalsik ang dulseng giugom. Mihilak ang bata. Gigakos kini ni Dokdok.
Nahangangha ang tawo. Wala niya hisabti ang kahimangod sa bata. Nakasiklap kini kanako sa pandayan. Miduol. Gitan-aw niya ang sakayan kong giugba.
"Subiran?"
Giyangoan ko siya.
"Ang kahoy?"
"Mulbolan."
Miyango siya. Gitan-aw ang hatay sa kasko nga akong gikortehan. "Maayong kahoy ang mulbolan."
Dagatnon ang tawo. Nasayod kini unsay kahoy nga molungtad sa dagat.
"Ako si Emmanuel Pacis," mipaila ang tawo nga mitunol sa iyang kamot.
"Eduardo Tumbaga." Gitug-anan ko siya sa akoa nga midawat sa iyang kamot.
"Imong mga bata?"
"Dili."
"Wa ko hisabti ang paghilak sa bata," matod sa tawo. "Magsoon ang duha?"
Gikab-ot ko ang galonan sa tubig nga gikaw-it ko sa sanga sa talisay ug gitungab. "Di sila magsoon." Gisayran ko siya human ikauli ang galonan sa gisab-ongan niini.
"Dili sila magsoon?" Ingon sa di kini makatuo nga ang duha dili magulang ug manghod sa gipakitang pagmahal ni Dokdok ngadto sa batang gamay. "Si Dokdok usa ka anak nga way higayon nga makabaton og kahingkod sa panimuot sa iyang kinabuhi. Apan talagsaon ang iyang pagbati."
"Bitaw, lusaw ang kabuot ni Dokdok. Apan ang kakulangan sa iyang kinabuhi gibayran sa iyang pagbati," undayon ko sa iyang natuklasan sa kinabuhi ni Dokdok.
"Gitudlo ni Dokdok kana ang iyang balay. Di sila magsoon, busa masabot sa duha may nangipon. Ug kinsa may nagbuhi sa bata? Usa ka Nay Ilay nagsulti kang Dokdok nga kini miagi sa liki sa kawayan. Ang bata walay amahan ug inahan?"
Gitangtang ko ang uhas sa sepilya nga nahabol ug gibaid. Wala ko ikahimuot kining pangusisa sa tawo. Usa ka tawo sa hangin. Usa ka dagsa sa panahon kansang kinabuhi usa ka pangutana, ingon man ang tumong ug katuyoan sa iyang panaw, ug ania mangusisa sa mga sugilanon nga nahipos sa dughan sa Tinagong Dagat. Hinuon, nakita ko nga mabination ang tawo sa gipakita niining pagtagad sa duha ka bata. Tingali wala kiniy daotang tinguha, nga kini nagpakisayod gumikan sa paghilak ni Dodong sa iyang panukit-sukit nga di angay ikasilo sa buot, nga kini nakapamalandong nga malagmit ang bata may tinagoang kasinatian nga nakaagni sa iyang kaikag pagsubay sa hinungdan.
Dihang hait na ang uhas nga akong gibaid, gibalik ko pagtaod sa iyang bayanan. Apan wala ko mopadayon pagsepilya. Ang tawo wala molakaw. Nagpaabot kini nga suginlan. Mao nga gisugiran ko siya kang Sisa, ang maanyag nga dalaga sa Tinagong Dagat.
Si Sisa igo lang nakatapos sa elementarya. Apan nakatan-aw sa yutang pansil ug sa kahig-tuka nga kinabuhi sa mananagat, siya nahagit pagbiya sa walay ugma nga kinabuhi sa Tinagong Dagat ug nakahukom pagpangita sa maayong kapalaran didto sa mabulokong kahayag sa dakbayan.
Pagbalik niya duha ka tuig sa iyang pagbiya sa balangay, may tulo ka bulan na siyang mabdos kang Dokdok. Si Sisa ingon sa way tinguhang pakatawhon ang binhi sa iyang tiyan. Bisan unsa na lang kadtong mga gamot nga gipanguha ug giitos sa tuyong malaglag ang bata sa iyang sabakan. Napakyas siya. Natawo ang bata. Apan kini ang nagbayad sa kalapasan sa iyang inahan. Natawo si Dokdok nga usa ka amaw.
Sa duha na ka tuig si Dokdok, gibilin niya ang bata sa apohan ug mibalik sa siyudad pagbugtaw sa maidlas niyang kapalaran. Wala na kini mahibalik. Si Inse nga maoy nag-alima kang Dokdok, namatay niadtong miaging tuig. Napulog usa na si Dokdok, apan si Sisa ingon sa nahikalimot na sa hingpit, nga siya may anak nga gibilin sa Tinagong Dagat.
Mao nga giagni namo si Dokdok pagpuyo sa balay. Usahay ugod, hitaligam-an ko pagbitbit ang balon nga giandam ni Dora alang kaniya. Apan wala kini manalinghog. Nagpabilin kini sa balay sa iyang apohan uban sa iro niya nga si Puti. Pinangga ni Dokdok si Puti. Maoy akong pagtuo nga ang iro maoy nakapugong sa iyang pagbalhin pagpuyo ipon kanamo. Mangtas si Bugoy, ang iro namong itom. Lutoson niini si Puti kon mahilabay sa among balay. Magkaihi-ihi intawon si Puti og dinagan nga magbahag ang ikog pauli.
Mabination si Dokdok sa mananap. Nasaksihan ko ang talagsaon nga pagpangga niini sa iyang iro dihang si Puti natumbahan sa lubi nga nabunggo sa habagat. Wala dayon mamatay ang iro. Iya kining gitambalan ug gialimahan pagpakaon. Apan namatay gayod kini bisan sa iyang pagpangga.
Nahadlok kong malusaw pagsamot ang utok ni Dokdok sa kaguol sa kamatayon sa iyang iro. Misayaw si Dokdok. Misayaw ug misayaw. Unya miyaka kini ug miligdas sa yuta ug mihilak.
Gihagkan niya si Puti dihang ilubong na kini. Si Dokdok di gyod malimot paghatod og kan-on matag adlaw sa lubong niini. Nahunong lamang ang pagduaw niya sa lubong ni Puti dihang mitumaw si Dodong sa iyang kinabuhi.
Nahipalgan ang bata nga may unom pa lamang ang panuigon usa ka buntag sa Abril dihang si Dokdok nahiagi sa kapilya gikan nga naghatod og kan-onon sa lubong ni Puti. Natulog ang bata sa yuta tungod sa altar. Bulingit ug daghag mga pangos. Maoy pagtuo sa mga tawo nga ang bata gikan sa usa sa mga balangay sa bukiran sa Kambuhawi, ang dakong bukid nga nagsuot sa mga panganod; nga kini nahimulag sa iyang mga ginikanan dihang gihasi ang Sungkolangit sa armadong mga tawo ug gipamatay ang mga molupyo. Walay gipinig, bata ug tigulang, lalaki ug babaye. Ang Sungkolangit nahimong kalubngan sa wala mahipos nga mga minatay.
Ang nahitabo sa Sungkolangit nahimong usa ka tigmo. Ang matuod naingon sa dagom nga nawagtang sa nagtampuog nga tinambak nga mga uhot nga gipanagsubay sa daghang mga pakisusi. Gani, nakadani man kini sa pagtagad sa mga nasod sa gawas nga natandog sa maong hitabo, kinsa naningkamot nga pinaagi sa ilang kapunongan mahituklasan ang matuod sa kalapasang nahimo batok sa tawhanong katungod.
Ang militarya mitulisok sa NPA, nga ang nahitabo mao ang linuog nga binuhatan sa way Diyos nga mga komunista nga buot moilog sa gahom. Apan may tingog usab nga nanghimakak nga kadto usa lamang ka pasumangil nga makapanghunaw sa dugoong kamot ang militarya. Daghan ang nanagtuo nga ang nahitabo sa Sungkolangit mao ang linugdangan sa nayabag nga LIC, ang Psycho War Weapon sa CIA, nga gipahimuslan sa militarya, sa paggamit sa mga vigilante ug sa pundamentalistang simbahan, sa mga panatikong tinuohan; pagpuhag sa mga tawo nga gituohang komunista, kun nakatabang sa mga komunista nga nagsalag sa mga balangay sa bukiran sa Kambuhawi.
Mao kadto nga tulo ka semana human sa ngilngig nga hitabo sa Sungkolangit nahibutho si Dodong sa Tinagong Dagat. Apan dili masubay kon kinsay iyang ginikanan, kay matag higayon nga kini pakisayran, ang bata mokurog ug mohilak, gani, wala man kiniy gikatug-an sa iyang ngalan. Dodong ang tawag ni Dokdok kaniya, ang ngalan nga siya karon nailhan ug masangpit.
NAHISAGMUYO siya. Wala kiniy gikasulti sa gisugilon ko kaniya. Naniltil siya sa kahilom. Sa kahilom nga milubad ug mihawid sa kamingawan sa lawod. Sama sa usa ka gapnod, nakita ko siyang gidala sa sulog ug gianod ngadto sa dapit nga dili ko na maabot ug matandog. Ug unya...
Miandar ang lansa.
Tag-as ang iyang lakang nga mibagtas sa baybayon. Kinsa siya? Nakapangutana ko sa hilom. Ug asa siya paingon? Tingali usa siya ka magsusulat nga nagpangitag maanindot nga sugilanon, kun usa ka magpapatigayon nga nagbugtaw sa usa ka dakong salapi nga sipongon sa nagpaabot nga kasabotan; kun usa ba lamang ka tawo sa hangin, lumalabay, walay tumong ug katuyoan ug higayon, gawas sa pagsilibudhay ning kalibotan, kay sayon ang kinabuhi ug way pakabana sa kalihokan sanglit siya man nanag-iya sa hingpit sa iyang panahon.
Nahangangha ako pagkakita niini nga nanaog sa lansa nga nagbitbit sa iyang bag. Misibog ang lansa. Miwara-wara siya ngadto sa lansa. May usa ka babaye nga mibalos sa iyang pula nga bandana. Dihang nakuha na ang rumbo niini, mihugong ang makina ug tulin kining nagkalayo sa baybayon sa Tinagong Dagat.
Pagkaugma, nangamig ang balon nga gidala ko sa mga bata. Walay tawo ang balay. Giabot kog kabalaka sa mga bata. Apan nahuwasan dihang nalilian ko ang bag sa tawo sa usa ka suok. Apan hain sila? Nianang pagkahapon nga talisalop na ang Adlaw, nahiabot sila, kuyog sa nagpanon nga taga Luyong-Baybay nga nanabo sa tugbongan. Nagsanuoy sa ilang mga tinaboan. Ang tawo nagpas-an og usa ka sakong bugas ug nagbitbit kinig igo-igong gitas-on sa-gamay-sa-kumingking nga alambreng aserawo. Nagsunod si Dodong ug Dokdok nga apod sa bayong nga tugob sa pinalit. Nalipay kong nagtan-aw sa mga bata nga nagsul-ob og bag-ong kamisin.
Pagkasunod adlaw nangaligo sila sa dagat. Nakita ko nga maayo molangoy ang tawo ug may utong kini. Taas og hangin. Dugay motunga kon mosawom. Dihang natagbaw sa iyang pagkaligo, gitudloan niya si Dodong unsaon paglangoy. Magkaudtohon na ang Adlaw silang nahaw-as sa dagat.








5







Title:News (5)
<b>10 ka adlaw nga pagbisita ni PGMA sa US gidepensahan </b>
Clark Freeport Zone, Pampanga (1 July) -- Usa ka taas ug rango nga opisyal sa gobyerno ang midepensa kagahapong adlawa sa 10 ka adlaw nga pagbisita ni Presidente Gloria Macapagal Arroyo nga nagkanayon nga ang maong biyahe nakahimo ug "mga resulta" ug dili "walay gamit nga pagbiyahe" nga gilabay sa mga kritiko batok sa pinakaulahi nga pagbiyahe sa Hepe Ehekutibo sa gawas. 
Si Deputy Spokesperson Lorelei Fajardo nagkanayon nga ang kantidad sa mga gipanaad ug mga pamuhunan gikan sa mga mamumuhunan sa Estados Unidos nagpruweba nga ang pagbisita sa Presidente "mabinungahon kaayo." 
"Sa New York lamang, siya (ang Presidente) may pito ka mga tawag sa negosyo gikan sa mga dagkong kompaniya. Ug adunay potensyal nga 15,700 ka dugang mga trabaho ang gisaaad niini nga mga kompaniya-duha niini ang naila sa kalibutan nga tigpatubo ug prutas nga Libby's ug electronics firm nga Texas Instruments," matud pa ni Fajardo. 
"Unya aduna pay dugang potensyal nga pamuhunan diin ang nasud makakita ug sobrang US$560 ka milyon gawas sa mga gipanaad gikan sa mga Pilipino sa gawas nga ayuda alang sa mga biktima sa bagyong "Frank ", dugang pa ni Fajardo. 
Siya mitudlo nga ang panag-istorya sa Presidente sa mga opisyales sa gobyerno sa US ilabi na kang US President George W<pd>.</pd> Bush mauy dugang nagpalig-on sa daan nang lig-on nga relasyon tale sa duha ka nasud ug ingon man sa pagpadali sa pagpasa sa dugay na nga gihulat nga Filipino Veterans Bill ngadto sa pagkahimong balaud. 
"So dili walay gamit ang biyahe sa Presidente tungod kay daghan siya ug nakuha nga mga nahimo diha sa iyang biyahe sa US," matud pa ni Fajardo. (PIA-Biliran)

<b>Cebuano News: Pamilya sa nalunod sa M\/\V Princess nakakuha ug financial assistance</b>
<u>Rebecca Cadavos</u> 
Cebu City (3 July) -- Si Presidente Gloria Macapagal-Arroyo gahapon nagpa-abot sa iyang kasubo sa pamilya sa mga biktima sa nalunod nga M\/\V "Princess of the Star" sa pagpang-apod-apod ug P10,000 cash assistance matag usa. 
Human sa pag-apil sa 61st anniversary celebration sa Philippine Air Force sa Mactan Benito Ebuen Air Base, Lapu-Lapu City, ang Presidente miadto dayon sa Cebu City Disaster Action Center kon CCDAC sa Cebu City Sports Complex alang sa memorial Mass nga giapilan sa mga pamilya ug paryente sa mga biktima. 
Ang Presidente giubanan ni Cebu Gov<pd>.</pd> Gwen Garcia, Presidential Management Staff head Cerge Remonde, DOTC Undersecretary Marilen Bautista ug acting Cebu Mayor Mike Rama. 
Human sa Misa, ang Presidente personal nga mipaabot sa iyang pahasubo ngadto sa mga miembro sa unang 30 ka pamilya nga angayang makadawat sa P10,000 cash assistance gikan sa Opisina sa Presidente. 
Ang mga pamilya sa nahibiling 700-plus nga pasahero makadawat usab ug susamang kantidad human ang ilang eligibility isip tagtungod makompirma na. 
Niadtong Hunyo 21, ang M\/\V "Princess of the Stars" nalunod diha sa Sibuyan Island sa Romblon samtang ang bagyong "Frank" miigo sa probinsay. (PIA-Southern Leyte) 

<b>Cebuano News: Grupo sa Shangri-la ug SMC mihatag ug $1M sa mga biktima sa bagyo</b>
<u>Lanie Pitao-Tupaz</u> 
Manila (4 July) -- Si Presidente Gloria Macapagal-Arroyo mibutyag nga mihatag ug tag-$500,000 ang grupo sa Shangri-la Hotel ug San Miguel Corporation kon SMC sa relief ang rehabilitation program sa gobyerno aron makatabang sa mga nabiktima sa bagyong Frank atol sa groundbreaking ceremony sa ika-unom nga Shangri-la Hotel nga tukoron sa nasud. 
Ang grupo sa Shangri-La Hotel gipanag-iya sa pamilyang Kuok sa Hongkong samtang ang San Miguel Corporation mao ang pinakadakong food and beverage company sa Southeast Asia. 
Gawas pa tawhanong kalabotan, ang paghatag ug donasyon sa sa duha ka mga kompanya nagpakita lamang sa ilang pagsalig sa nasud Pilipinas. 
Ang duha ka mga kompanya magkausa gihapon sa paglunsad sa programang "Feeding the Future" aron ipakitang magkatambayayong ang pribado ug pampublikong sector sa tinguhang seguridad sa pagkaon sa nasud. (PIA Biliran)

<b>Cebuano News: Tukmang desisyon gihimo ni Pres<pd>.</pd> Arroyo mahitungod sa VAT sa imported nga lana</b>
Manila (17 July) -- Gihatagan ug makahinungdanon ni Presidente Gloria Macapagal Arroyo, nga tukma ang iyang gihimong desisyon sa dili wagtangon ang Expanded Value Added Tax (EVAT) sa imported nga lana. 
Kon ang VAT sa lana ug kuryente paga-wagtangon, unsaon man nato sa paghulip sa kapin sa P70-M nga koleksyon sa buhis, kasagaran gigamit sa pagpondo sa mga proyekto alang sa mga kabos?" miingon ang Presidente. 
Gihimo sa Presidente ang pamahayag isip tubag sa tawag sa iyang mga kritiko alang sa suspensyon sa implementasyon sa VAT, ug ang pagwagtang sa oil deregulation law isip usa ka pamaagi sa paghupay sa epekto hilabihang kamahal sa presyo sa lana ngadto sa katawhan. 
Gipanalipdan sa Presidente ang iyang desisyon mahitungod sa VAT kagahapon sa buntag sa diha nag-una siya sa paglusad sa Switch Movement ug "Palit Ilaw (bombilya)" Electricity Conservation Program sa Department of Energy (DOE) nga gipahigayon sa Philippine Convention Center (PICC) sa Pasay City. (PIA9-Pagadian)

<b>Cebuano News: Bakhaw Festival sa Del Carmen saulogon</b>
Butuan City (17 July) -- Gipangandaman sa mga opisyal sa lungsod sa Del Carmen ang dakong kalihukan karong Martes ug Meyerkulis, Hulyo 15-16, 2008 isip pagsaulog sa ilang ika 373 nga kapistahan. 
Kini ang gibutyag ni Del Carmen Mayor Constantino Bully Navarro IV. Matod niya nga ilang hugot nga gipangandaman ang kapistahan sa lungsod gumikan kay daghan bisitang dinapit ang motambong nga gikan sa lain-laing dapit. 
Isip League of Municipality of the Philippines Surigao del Norte Chapter President, iyang giimbita si LMP National Executive Director Lilian de Leon ug DENR assistant secretary Gerry Calderon. 
Gikatakda usab nga mobisita sila si Surigao del Norte 1st District Congressman Francisco Lalo Matugas ug Surigao del Norte Governor Robert Ace Barbers. 
Matod niya mobisita usab ang iyang pinalanggang inahan nga mao si Josie Bernardo uban sa iyang pamilya. 
Siya nagpasalamat sa iyang mga lungsoranon tungod kay namentenar niini ang kahinlo ug pagkamalinawon sa ilang lungsod. 
Tinguha ni Mayor Navarro na mailhan pa ang Del Carmen sa natad sa turismo tungod sa mga naghambin nga mga tourist spots sa maong lungsod. 
Nunot niini giimbetar niya ang mga silingan lungsod na mosaksi sa ilang Bakhaw Festival 2008 karon Meyerkulis sa ala una ang takna sa hapon nga ipahigayon sa lungsod sa Del Carmen. 
Ang kabakhawan sa maong lungsod nailhan nga usa sa labing dako nga kabakhawan sa Asya. Kini ang gitagaan og pagtagad ni Mayor Navarro pinaagi sa pagpalambo sa kinaiyahan - ang kabakhawan dako ang natabang sa kinaiyahan tungod kay nagsilbi kini tiglimpyo sa mga hugaw nga moadto sa kadagatan. Dugang niini nagsilbi pod kining bakhaw nga balay sa mga buntis nga isda ug labi na sa mga gagmay nga isda. (Super Banat Balita/PIA-Caraga)

<b>Diesel miubos og P1<pd>.</pd>50/Litro</b>

HUMAN gipaumentohan og P3<pd>.</pd>00 ang presyo sa diesel fuel niadtong Sabado, pagka Dominggo sa tunga gabii, gipakunhoran kini og P1<pd>.</pd>50 matag litro, katunga sa gipaumento.
Sa press briefing sa Malacanang kagahapon, Si Press Secretary Jesus Dureza nagkanayon nga di mominos tulo ka mga dagkong kompaniya ang ningsanong sa pag-apelar ni Pres<pd>.</pd> Gloria Macapagal Arroyo sa pagpaubos sa presyo sa ilang diesel fuel.
Pasiunang nikompirmar nga mopaubos sa ilang pump price sa diesel fuel mao ang Pilipinas Shell Petroleum Corp<pd>.</pd>, Petron Corp<pd>.</pd>, ug Eastern Petroleum Corp<pd>.</pd> 
Gilauman nga mosunod ang ubang kompaniya karon.
Sumalas a taho, ang presyo sa diesel gipaumentohan og P3<pd>.</pd>00 matag litro sa mga kompaniya sa lana bisan kon ang presyo niini sa kalibotanong merkado ubos na.
Ang umento niadtong Sabado maoy ika-20 nga pagsaka sa presyo sa produkto sa lana ug kadto maoy labing taas nga presyo nga gihamtang sukad-ma-sukad sa kasaysayan sa industriya sa lana sa nasod.
Gibutyag ni Dureza ang apelasyon sa Presidente ngadto sa mga kompaniya sa lana iyang gipaagi nila ni Executive Secretary Eduardo Ermita ug Energy Secretary Angelo Reyes, pag-roll back sa presyo sa diesel.
Nag-unang tumong sa apelasyon sa Presidente mao ang pagpaminos sa epekto niini sa kamahal sa pagkaon ug nag-unang palaliton sa mga Filipino nga konsumidor.
POPULARIDAD
Ang Malacanang padayong gibasol sa padayong pagtaas sa presyo sa lana ug pagkaon hinungdan sa pag-ubos sa popularity rating ni Arroyo.
Sa surveys sa Social Weather Stations (SWS), ang satisfaction rating ni Arroyo nitala og -11, -16, -26, ug ang labing ulahi ubos kaayo, -38.
Base sa ulahing rating, karong panahona, si Pres<pd>.</pd> Arroyo maoy 'most unpopular leader' human sa 1986 dihang nabalik ang demokrasya sa nasod gihang napalagpot si Diktador Marcos.
"The result is obviously due to the problems confronting the country brought about by the global food and energy crises. The President is paying a high price for making the right decisions on very unpopular issues such as the Evat (expanded value-added tax)," matod ni Cerge Remonde, Presidential Management Staff chief, dihang gikahinabi sa mga tigbalita sa kaulohan.
WA MATAGBAW
Apan, ang Pinagkaisang Samahan ng Tsuper at Transport Operators Nationwide (Piston) wa matagbaw sa katunga nga rollback ug hugot sa ilang pagpadayon sa pagduso sa bag-ong umento sa pletihan.
"What is P1<pd>.</pd>50 compared to the oil price hikes these past few weeks?" matod sa tigpamaba sa Piston nga si George San Mateo dihang gikahinabi sa dzBB radio sa kaulohan kagahapon.
Ang Piston moduso sa petisyon nga dugang P1<pd>.</pd>50 sa minimum nga pletihan sa Land Transportation Franchising and Regulatory Board (LTFRB) karong semanaha.
Kon katugotan, mahimong nang P10<pd>.</pd>00 ang minimum nga pletihan gikan sa bag-ong gipausbawan nga P8<pd>.</pd>50 sa jeepneys.
"I hope that public will understand us. This is something we are not happy doing," dason ni San Mateo.
PARA RATINGS
Si San Mateo niingon nga ang pag-apelar sa Malacanang sa mga kompaniya sa lana sa pag-rollback sa presyo sa diesel wa nakasentro sa pagtabang sa katawhan.
Apan, dason ni San Mateo, usa ka pagpakaaron-ingon ug takuban aron mopalambo ang iyang popularity rating labi na nag-angat ang iyang State of the Nation Address (SONA).
"Kailangan nila 'yan lalo na ngayong malapit na ang SONA," dason niya.
Matod ni San Mateo, kon matinud-anon ang kagamhan sa pagtabang sa katawhan, kinahanglan nga tangtangon na ni Arroyo ang expanded value added tax sa lana ug 
ibasura ang Oil Deregulation Law. <b><i>(RRM, dugang sa GMANews.TV)</i></b>
<b>Andar mopadala sa ilang suwat sa mga kongresista</b>

MAGPADALA og suwat sa mga kongresista sa Sugbo ang Alyansa sa Nagkahiusang Drayber ug Operator alang sa Reporma (Andar) aron pangayuon ang tabang sa ilang panawagang pagwagtang sa oil deregulation law.
Nahukman kini nga lakang sa Andar tungod kay ilang nakita nga ang pagpahigayon og transport strike ug pagsige og pangayo og umento sa pletihan di gyud maoy konkretong solusyon sa padayong pagsaka sa presyo sa petrolyo.
Gitug-an ni Boboy Belarmino, consultant sa Andar, nga mopadala sila og suwat karong semanaha sa tanang mga kongresista sa Sugbo aron hangyuon nga mo-sponsor og balaudnon nga magwagtang sa oil deregulation law.
Ang grupo nipadala na og position letter nga nagsuporta sa gipanday usab nga balaudnon sa Akbayan partylist nga mag-repel usab niini.
Apan, matod ni Belarmino nga mangita gyud sila og kongresista sa Sugbo nga mopaluyo usab sa panawagan sa transport group dinhi.
Hinuon, di makasiguro si Belarmino kon duna bay mosanong nga kongresista sa ilang hangyo.
"But there's no harm in trying," nagkanayon si Belarmino sa Sun<pd>.</pd>Star Superbalita. <b>(CPL)</b>

<b>Papa milugos sa anak </b>

AMAHAN gipasanginlan nga niunay og lugos sa iyang 14-anyos nga anak babaye. Ang asawa mismo maoy nisumbong sa Carcar City police office.
Si 'Dita' (di tinuod nga ngalan), 51, niasoy sa kapulisan nga ang iyang bana niamong-among sa ilang kaugalingong anak nga si 'Sheila' (ngan gipugngan) niadtong Huwebes sa gabii sud sa ilang balay sa sitio Kamanggahan, barangay Guadalupe, Carcar.
Wa sa ilang balay ang asawa kay nagtrabaho kini isip usa ka stay-in nga katabang sa sentro sa siyudad.
Nasayran sa asawa base sa sumbong sa iyang anak nga nianang alas 9:00 sa gabii sa maong adlaw, nitapad og katulog ang iyang bana sa ilang anak ug wa makaantos sa iyang kahigal, gilugos niya ang ilang anak.
Wa matagbaw ang amahan, gikataho nga giusban sa paglugos nianang pagka-kaadlawon sa Sabado.
Bisan sa iyang kahadlok nisumbong ang biktima ngadto sa iyang inahan may labot sa gihimo sa iyang amahan hinungdan nga nidangop sila sa Women's desk sa Carcar City Police Station.
Ang inahan nitaho sa kapulisan niadtong adlaw nga Biyernes uban sa iyang anak, hinungdan nga gibalhug sa Carcar city jail ang suspek.
Nasayran nga ang biktima gidala sa Pink room sa Vicente Sotto Memorial Medical Center (VSMMC) aron nga magpahiling sa mga mananambal.
Sigon sa nigawas nga resulta sa medical examination nasuta nga way igong penetration nga nahitabo apan nakita nga dunay laceration sa kinatawo sa biktima. <b>(FVQ)</b>







6







Title:Feature (4)
<b>KWF, mibarog sa Kongreso alang sa multilingguwalismo</b>
TNB


MITISAR ang Komisyon sa Wikang Filipino sa ilang opisyal nga baroganan sa pagbaton og bag-ong sumbanang pangpinulongan tali sa Balaodon Isip 230 (gipasar ni Rep<pd>.</pd> Luis Villafuerte), Balaodon Isip 305 (gipasar ni Rep<pd>.</pd> Eduardo Gullas), Balaodon Isip 446 (gipasar ni Raul Del Mar) ug Balaodon Isip 1138 (gipalabang ni Rep<pd>.</pd> Liza Maza).

Segun sa gipadayag nga posisyon ni Komisyoner Dr<pd>.</pd> Ricardo Ma<pd>.</pd> Duran Nolasco, sa usa ka hearing nga gipahigayon sa Kongreso kaniadtong Pebrero 27, 2008, ang naasoy nga mga balaodon kinahanglang mapahiuyon sa paggamit sa unang pinulongan sa mga magtutuon gikan sa pre-scholol hangtod sa Grade VI.

Ilawom niining maong laraw, ang Filipino ug Iningles itudlo isip linain nga mga panulun-an. Ang lokal ug rehiyonal nga pinulongan ug literatura mahimong ilangkob isip linain nga modyul sa panulun-ang Filipino o kaha ibulag gyod.

Ang mga ingon nga kausaban maghatag sa mga tinun-an- mga tinun-an kansang unang pinulongan dili Filipino o Iningles- og igong panahon aron mapalambo ang ilang kognitibo ug lingguwistikong kahanas sa ilang unang pinulongan. Sa maong proseso, matibuok ang usa ka solidong pundasyon sa pagkat-on sa mga panulun-ang itudlo ginamit ang Filipino ug Iningles.

Sa sekondarya, ang mga pinulongang Filipino ug Iningles ang nag-unang pinulongang gamiton sa pagtudlo samtang ang inahang dila, isip lingguwa prangka, maoy gamitong abag nga medyum o kaha himoong buwag nga panulun-an.

Gidugang pa ni Nolasco nga pinaagi sa paggamit sa pinulongan nga masabtan sa tinun-an, dili lamang kay napalig-on ang paghatag gibug-aton sa tradisyong kultural, kondili mas pang masabtan ang mga panulun-an nunot sa daling pagkat-on sa Filipino ug Iningles. Isip dugang, kon ang unang pinulongan ang gamiton sa lawak-saringan, molambo ang kahanas sa kritikal nga panghunahuna ug kini matakli ngadto sa uban pang pinulongan.

Kahisgotan dinhi nga atol sa gihimong hearing, dili lamang ang KWF ang nagpadayag og susamang baroganan. Alang usab sa multilingguwalismo ang posisyon sa Summer Institute of Linguistics-Phil., Dr<pd>.</pd> Dina Ocampo sa UP, NEDA, Nueva Vizcaya State University ug uban pang institusyong mingtambong sa hearing.

<b>Kasaysayan sa Lubas sa Dagang Bisaya, Inc<pd>.</pd></b>
Ludabi, Inc<pd>.</pd>

Ang Lubas sa Dagang Bisaya (LUDABI) namugna niadtong 1956 isip usa ka pundok sa mga magsusulat, mga magsisibya, ug uban pang may pagpakabana sa budaya ug pinulongang Binisaya. Ang panlantaw ug tinguha sa LUDABI mao ang pagpalambo sa pinulongang Binisayang Sinugboanon ingon man sa arte ug kulturang Bisaya.

Ang tagtukod sa LUDABI mao kining mosunod: Martin A<pd>.</pd> Abellana, Melecio O<pd>.</pd> Abatayo, Eustaquio G<pd>.</pd> Cabras, Ange L<pd>.</pd> Enemecio, Domingo M<pd>.</pd> Estabaya, Buenaventura G<pd>.</pd> Maligad, Marcel M<pd>.</pd> Navarra, Claudio E<pd>.</pd> Sable, Alex A<pd>.</pd> Abellana, Carlos C<pd>.</pd> Go, Estanislao T<pd>.</pd> Empinado, Teodoro M<pd>.</pd> Sanchez, ug Leodegario T<pd>.</pd> Sentillas.

Isip pagduyog sa dis-og sa teknolohiya, ang LUDABI mopalapad sa iyang kalihokan sa Internet pinaagi ning maong balayan. Mabasa mo dinhi ang mga mensahe atol sa Nasodnong Kombensiyon niadtong Enero 19, 2008; usa ka hamubong saysay sa kaagi sa LUDABI; ang kredo sa pundok ug ang Nasodnong Awit sa Binisaya; ug ingon man ang mga paagi sa pagkontak kanamo. Makita mo usab dinhi ning maong balayan ang usa ka forum diin mahimong maghisgot-hisgot kabahin sa pinulongan ug kulturang Bisaya ug ingon man sa LUDABI mismo.

Ang mga nasodnong pamuno sa LUDABI mao kining mosunod: Martin Abellana (1956-1958); Domingo Estabaya (1959-1961); Eustaquio Cabras (1962-1964); Alex Abellana (1965); Porfirio dela Torre (1966-1968); Adelino Sitoy (1969); Arc Araw-araw (1970); Junne Canizares (1971); Fidel Araneta (1972); Porfirio dela Torre (1973); Vicente Abangan (1974-1979); Teofy del Mar (1980-1982); Adelino Sitoy (1983-1986); Anacleto Ranises (1987); Frank Alforque (1988-1989); Adelino Sitoy (1990-1992); Eufemio Flores (1993-1994); Jes Tirol (1994); Marianita Mangubat (1995-1997); Nicanor Maglasang (1997-2000); ug Roy Trinidad (2000-2003).

<b>Whitewater rafting ipasigarbo sa PITF sa Cebu</b>
CIO


ANG nailang whitewater rafting sa Cagayan de Oro maoy usa sa mga tourist destinations nga gipili sa Department of Tourism Region X aron ipasundayag sa Philippine International Tourism Fair (PITF) nga ipahigayon karong Hunyo 26-28, 2008 sa Cebu International Convention Center sa Mandaue City.

Ang whitewater rafting sa Cagayan de Oro naila sa tibuok nasud ug kalibutan tungod sa 'year-round navigable rapids' nga motadlas sa Cagayan de Oro River gikan sa Mambuaya paingon sa Kabula, barangay Lumbia subay sa 12.3-kilometros nga rota diin masinati ang 14 ka wild rapids ug 10 ka ripples sulod sa 3 ka oras.

Ang PITF usa ka tourist and travel fair nga magpasundayag sa mga nag-unang talan-awon sa turismo sa tibuok nasud, ug paghimo og business-to-business networking tali sa mga lokal ug langyaw'ng magpapatigayon sa industriya sa turismo.

Usa sa mga sidelights sa trade fair mao ang Travel Market Exchange diin makigtagbo ang mga foreign buyers sa mga local counterpart aron ipalig-on ang industriya sa turismo. 

<b>SUMBANAN SA 'HALL OF FAMER' SA BATHALAD-CEBU GIUSAB</b>
USA ka mahinungdanong miting ang gihimo sa mga opisyal ug mga sakop sa Bathalan-ong Halad sa Dagang, Inc. (BATHALAD-Cebu) didto sa Joven's Seafoods, sa Don Sergio Osmeña Sr<pd>.</pd>, Blvd<pd>.</pd>, Cebu City, niadtong alas otso sa gabii sa Enero 30, 2008.
Mitambong sa maong miting si Dr<pd>.</pd> Melquiadito M<pd>.</pd> Allego, Jr<pd>.</pd> nga maoy nag-<i>preside</i>. Mitambong usab si Gng<pd>.</pd> Thelma "Babe" Allego, pinanggang kapikas sa <i>founder</i> sa BATHALAD. Nagbalikbayan ang magtiayon kay sakop sa usa ka <i>medical mission</i> didto sa Davao ug aron pagtambong sa Sinulog ug pista sa Santo Niño.
Sa maong miting, gikauyonan nga panahon na nga usbon ang sumbanan sa paghatag og pasidungog nga Hall of Famer ngadto sa mga sakop nga angayan ug kalipikado nga modawat sa maong pasidungog samtang buhi pa sila ug makatagamtam pa og kahimuot sa ganti sa ilang pagka magsusulat. Sukwahi sa unang <i>patakaran</i> diin ang ituboy sa Hawanan sa Kabantog mao lamang kadtong mga magsusulat nga nanagpakadaog og lima ka unang ganti sa usa ka kategoriya sa panulat (sugilanon o balak o gumalaysay, ubp<pd>.</pd>), gikauyonan nga ang lima ka unang ganti langkoban na sa bisan unsang kategoriya o kombinasyon niini. Pananglitan, ang usa ka kandidato alang sa pasidungog nga nakadaog na og tulo ka unang ganti sa sugilanon, usa sa balak ug usa sa gumalaysay mahimo nang ituboy nga <i>hall of famer</i>. Mahimo sab nga siya nakadaog og lima ka unang ganti sa lima ka kategoriya: sugilanon, balak, gumalaysay, usa-ka-akto nga drama ug nobela. Way labot ang kontes sa Gitikgitik ug Motto ug Slogan.
Ang tigi nga nadag-an sa usa ka magsusulat mahimong gipasiugdahan sa Cultural Center of the Philippines (CCP), Palanca Memorial Literary Awards, Gawad Komisyon, Ludabi, BATHALAD-Cebu, BATHALAD-Mindanao, Dagang Foundation Inc<pd>.</pd>, WILA (Women in Literary Arts-Cebu) ug ubang kapunongan nga nagmanggad sa kultura ug pinulongang Binisaya sama sa Sun<pd>.</pd>Star Superbalita-Gob<pd>.</pd> Gwen Garcia Bangga sa Sinulatay.
Sa pagkakaron, duna lamay lima ka <i>hall of famer</i> ang BATHALAD-Cebu sukad sa pagkatukod niini niadtong Agosto 19, 1969- sila si Melchor Yburan (balak) 1989; Melito Baclay (balak) 1994; Temistokles Adlawan (sugilanon) 1995; Michael Obenieta (balak) 2004; ug Ernesto Lariosa (balak) 2005. Dihay tuig nga si Gremer Chan Reyes unta ang hall of famer sa sugilanon, apan wala kini niya dawata.
Alang ning maong katuyoan, giawhag ang tanang mga sakop sa BATHALAD-Cebu nga mopadala og listahan sa ilang mga sinulat nga nakadaog sa unang ganti ubos ning han-ay: ulohan sa sinulat, kategoriya, tigpasiugda, petsa/tuig sa pagdaog (kon mahimo lakipan og <i>photocopy</i> sa sertipiko sa pagdaog). Ipadala ngadto kang Lamberto G<pd>.</pd> Ceballos c/o Sun<pd>.</pd>Star Superbalita, Sun<pd>.</pd>Star Bldg<pd>.</pd>, <i>corner</i> Don Pedro Cui-P<pd>.</pd> del Rosario Sts<pd>.</pd>, Cebu City. Deadline: Mayo 31, 2008.
Ang tanang angayan nga ituboy sa hawanan sa kabantog hatagan og sertipiko o plake sa umaabot nga kombensiyon sa BATHALAD-Cebu nga gitakda sa Enero 2009 nga tambongan ni Dr<pd>.</pd> June Allego nga maoy mangunay pagpanghatag sa pasidungog ug mga ganti sa tigi sa sinulatay nga ipahigayon karong tuiga.-








4







Title:Ihalas
<b>Ihalas</b>
<b>ni Telesforo Sungkit, Jr<pd>.</pd></b>
Nakurat ang katugnaw sa kabuntagon sa sunud-sunod nga paghot og mga iro. Walay hunong ang ilang pagpaghot samtang nagagukod sa baboy-ihalas nga paspas kaayo sa pagkalagiw. Maabtik ang matag lihok sa baboy-ihalas bisan taliwala sa baga nga kasagbutan. Hanas na kaayo sa ginukdanay sa taliwala sa lasang. 
Apan walay hunong sa paggukod ang mga iro. Ang mga iro nga hanas na usab sa maong lasang. Samtang padayong nagagukod ang mga iro, padayon usab ang pagsunod sa kubalong mga tiil sa tawong may pusil. Tungod sa kabaga sa kubal sa iyang mga lapalapa, wala na niya batia ang mahait nga mga tunok sa iyang ginatumban. Kanunay lamang siyang nagmatngon kun asa padulong ang pagpaghot aron nga iya kining masundan. Matag karon ug unya iyang ginabanabana kun hain padulong ang mga tunob sa baboy. 
Nahitabo kini sa mabugnaw nga kabuntagon taliwala sa kalasangan. Naga-asoaso ang matag paghot ug pagsimhot sa mga iro timailhan sa katugnaw. Ang matag ginhawa'g paghangos sa baboy-ihalas naga-asoaso usab. Kita kaayo sa taliwala sa gabunon nga katun-og ang matag buga sa hangin gikan sa baba sa tawong may pusil. Sa tumoy gani sa bungtod sa Kitanglad, diin nahiluna ang maong lasang, ang mga yamog migahi man sa katugnaw. 
Hilabihan ang kaabtik sa baboy-ihalas. Paspas kaayo ang iyang pagdalagan. Paspas ug maabtik sa pagpangitag malusutan ug mataguan. Hanas na kaayo sa mga ingon niini nga panghitabo. Kini dili man ikatingala tungod kay kini nga baboy-ihalas dinhi na man midako sa maong lasang. Dinhi na mihunit ang iyang panit. Dinhi na migahi ang iyang mga bukog. Dinhi na mitubo ang iyang mahait nga mga bangkil. Ang mga bangkil nga kanunayng ginabaid sa pagpanit sa mahunit nga punuan sa mga kahoy. 
Mikalagiw ang baboy-ihalas. Misuot gayud siya sa taliwala sa lasang aron dili maabsan sa nagagukod niyang kamatayon. Dili tungod kay siya nahadlok sa mga iro nga nagagukod. Kun buot hunahunaon, walay ikasarang ang maong mga iro sa iyang kaisog. Wala silay ikasarang sa iyang kabaskog nga daw walay pagkunhod. Apan nahibalo siya nga adunay tawong kauban sa mga iro. Ang tawong may dalang pusil. Ug nasayud siya nga walay iyang ikabatok sa maong pusil. Busa siya mipadayon sa pagkalagiw. 
Apan bisan unsa pang pagdalagan ang buhaton sa baboy, bisan asa pa siya paingon, kanunay siyang masundan sa hanas nga panimhot sa mga iro. Gawas pa niini, kanunayng masundan ang iyang mga tunob sa tawong may pusil. Oo, ang maong tawo, ang maong mangangaso, sa lasang usab midako. Apan walay kukaluya ang baboy-ihalas sa pagdalagan. Mao na kini ang iyang gidak-an. Ang pagdalagan kun adunay nagagukod. Ang paspas nga pagdalagan aron dili madakpan. Aron malikayan ang kadaut - ang kamatayong nagagukod.
Tugnaw kaayo ang kabuntagon apan gipaningot na kaayo ang tawong may pusil. Apan daw wala siyay kakapoy tungod kay padayon pa gihapon siya sa paggukod. Kaganina ang mga paghot nga iyang ginasundan mitungas sa baga nga kakahuyan. Apan karon, namatikdan niya nga nagabahada na ang mga akwag ug paghot. Paingon kini sa dyutayng lim-aw sa usa ka sapa. Sa iyang hunahuna, maayo hinoon aron nga siya usab makainom og dyutay tungod kay giuhaw na siya. Tungod siguro sa daghang singot nga miawas sa iyang lawas. 
Mibahada gyud tinuod ang baboy-ihalas. Apan dili tungod kay kini giuhaw. Apan tungod kay pinaagi niini, iyang malingla ang mga iro. Aron nga sa iyang pagsubay ug pagkawas sa sapa, dili gyud dayon masundan ang iyang mga tunob. Busa paspas siyang midalagan ug misubay sa sapa. Ug sa kalit siya milukso. Halayo ang iyang paglukso. Giusab pa niya kini. Iya kining gibuhat aron nga malisdan sa pagsunod ang mga iro ug ang tawong may pusil. 
Matuod nga makinaadmanon ang maong baboy-ihalas. Sukad pa kaniadtong batabata pa siya, nalisdan na ang mga mangangaso sa pagdakop kaniya. Kini tungod sa iyang kahanas sa pamaagi sa mga tawo. Morag tawo usab kining babuya tungod kay hibaw-an niya kun asa nakabutang ang mga lit-ag. Dali ra kaayo niyang mahibaw-an kun unsaon sa pagkaon ang mga paon aron dili siya malit-agan. Siya usab nahanas na sa pagpakig-away sa mga iro nga kanunayng kauban sa mga mangangaso. 
Apan hanas na usab kaayo ang mga iro nga nagagukod karon kaniya. Nahanas na usab ang mangangaso nga pila ka higayon na nga migukod kaniya. Nakadagan tuod siya pahilayo apan wala madugay nasundan ra gihapon sa mga iro ang iyang mga tunob. Ug ang mangangaso kanunay gyud nga makasunod sa iyang mga iro tungod sa ilang walay hunong nga pagpaghot. 
Wala man unta silay panagbingkil. Apan wala matingala ang baboy-ihalas nganong siya gigukod. Pila ka higayon na nga iyang nakita nganong sila ginagukod sa mga tawo. Usa ka higayon niana iyang nakita ang iyang inahan nga nakigbugno og lima ka iro. Misukol kini ug halos tanan nga iro nasamaran. Ang duha gani niini namatay man paglabay sa usa ka adlaw tungod sa grabeng samad. Apan naabtan kini sa mangangaso nga may dalang pusil. Usa lamang ka boto ug nakita niya nga naligid ang iyang inahan. Paglabay sa pipila ka gutlo, nanimaho na sa hangin ang sinugbang unod sa iyang inahan. Kini nahimong pagtulun-an sa iyang pagkabata. Kinahanglan nga dili siya maabsan sa tawong may pusil. Gidawat na niya nga kini mao ang balaod sa kinaiyahan bisan pa siya wala may salabutan nga sama sa tawo.

Apan ang kahanas niining mao nga baboy-ihalas mihatag kaniya og kadungganan nga wala niya hibaw-i. Siya nabantog sa mga mangangaso tungod kay pila ka higayon na siyang nakapatay og iro sa iyang pakigbugno. Daghang iro na ang miuling samaran sa mahait niyang mga bangkil nga karon hanas na sa pakigharong. Oo, hanas na siya sa pakigharong sa mga iro. Ang iyang pagdalagan karon usa lamang ka lingla aron mosunod kaniya ang mga iro. Aron nga mabiyaan ang tawong may pusil. Aron nga sa iyang pakigbugno wala siyay kahadlok nga mapusil. Tinuod gayud nga malantip ang salabutan sa maong baboy-ihalas. 
Pag-abot sa usa ka baga nga kasagbutan, mihunong sa pagdalagan ang baboy ug siya misimhot sa hangin. Iyang ginabanabana ang pag-abot sa mga iro. Nahibalo siya nga halayo pa ang tawong may pusil. Pila ka higayon na niya nga gihimo kining pamaagiha aron malikayan ang kadaut. Mitago siya sa baga nga kasagbutan ug mihunong sa paglihok. Iyang gihulat ang pag-abot sa upat ka iro. Nag-andam siya sa malinglahong pagbanhig. 
Unang miabot ang dakong iro nga mambubuno. Nagsimhot-simhot kini samtang nagangulob. Nahibalo kini nga anaa lamang sa duol ang baboy-ihalas. Apan sa iyang pagduol sa baga nga kasagbutan nagduhaduha siya sa pagpadayon. Mipaghot siya samtang nagalihok-lihok ang iyang ikog. Sa pagkadungog niya nga duol na ang iyang mga kauban, mipahiduol na siya sa baga nga kasagbutan. Ang baboy-ihalas mipabilin lamang sa pagbarog samtang nagamatngon sa mga kasikas sa palibot. Andam na kining makigharong. Andam na kini sa pagbanhig!
Mipadayon sa pagduol ang dakong irong mambubuno. Sa iyang pagsimhot nahibaw-an niyang duol na kaayo ang baboy busa mikusog ang iyang pagngulob ug pagpaghot. Apan sa kalit lamang mihasmag ang baboy ihalas. Daw sama sa kabaw nga iyang gisungag sa iyang mahait nga mga bangkil ang dakong iro. Sa kaabtik sa iyang paghasmag, nasamdan dayon ang iro. Nayasyas ang abaga niini ug misiyagit kini sa kasakit. Siyagit ug akwag samtang sunud-sunod nga miabot ang tulo ka iro nga iyang kauban. Apan miusab sa paghasmag ang baboy-ihalas. Miandam sa pagpaak ang iro apan abtik kaayo ang baboy. Giutrohan sa baboy ang samaran nga abaga sa iro. Milukapa ang iro ug misiyagit pag-usab. Siyagit sa tumang kasakit. Apan kutob na lamang sa pagsiyagit ang iro kay siya wala na may ikasukol sa mapintas uyamut nga baboy-ihalas.
Nagpulipuli sa paghasmag ang tulo ka iro nga miabot. Apan walay ni usa kanila nga nakahimo sa pagbuntog sa makalilisang nga baboy-ihalas. Sa paghasmag sa usa, nasalagpit kini ug naligid. Ug unya, ulahi na kaayo ang tanan aron sa paglikay. Sa pag-asdang sa baboy-ihalas sa iyang nahimutangan, wala na siyay nahimo. Daw tubig sa gripo nga miagas ang dugo sa iyang kiliran. Nabutwa ang iyang tinae ug pipila lamang ka gutlo, mikirig na kini ug nakabsan sa gininhawa. 
Sa pagkakita niini sa duha ka iro nga nahibilin, mibati sila og pagduhaduha sa pagpadayon sa pakigbugno sa makalilisang nga baboy-ihalas. Apan siguro, dala sa ilang paglaum nga moabot ang ilang agalon, mipadayon sila sa paglibot-libot sa baboy ihalas. Pero nahibalo ang baboy ihalas sa maong pamaagi. Busa nga iya gayud dayong gisiguro sa paghagit ang duha ka iro. Ug unya, misangpot sa panumduman sa mga iro nga dili maayo nga sila moatras sa pagpakigbugno sa baboy-ihalas. Tungod kay ang pagbuhat niini, usa gayud ka makauulaw nga binuhatan sa kaliwatan sa mga irong mangangaso. 
Apan sa mga ingon niining matang sa pagpakigbugno, ang kusgan, makinaadmanon ug malimbungon ang kanunayng modaug. Ug kining tanan nga kinaiya anaa sa baboy-ihalas. Sa dili maihap nga higayon, nakigbugno na siya sa mga bantugang irong mangangaso. Busa nasayran na niya kun unsa-unsaon sa pagpakibugno sa halos tanang matang sa irong mangangaso. Usa lamang ang iyang ginatahod, ang pusil sa tawo. Ang tawong may pusil nga hanas sa paggamit niini. 
Daw walay kukaluya ang baboy-ihalas sa pagpakigbugno. Ang duha ka iro nagwalwal na ang dila sa kakapoy. Halos dili na gani makaakwag og tarong. Hangtud nga tagsa-tagsa sila nga milukapa sa matag asdang sa baboy-ihalas. Ug nausab sa pagkahitabo ang talagsaong panghitabo sa sugilanon sa pangaso. Nagmadaugon ang baboy-ihalas batok sa upat ka irong bantugan. 
Apan sa kalingaw sa baboy-ihalas sa iyang pakigbugno, nalimot siya nga adunay tawong may pusil. Ug wala niya dayon hikit-i ang tawong nagpunting na sa iyang pusil ug andam na gyud sa pagkablit. Ulahi na nga iyang nakita ang tawo tungod kay milagitik naman ang kablitanan. Sa iyang kakurat dyutay lamang ang iyang nahimong paglikay. Ug unya, nabatian niya nga daw gihampak ang iyang abaga. 
Nasamdan ang likod sa baboy-ihalas. Daw gitigbas ang likod niini. Naghunahuna ang baboy-ihalas nga mao na gyud kini ang iyang kamatayon. Apan mabaw ra ang samad sa iyang likod. Nabatian niya ang paghapdos sa iyang samad apan wala siya matumba. Mosugod na unta siya sa pagdalagan pero may butang nga misangpot sa iyang hunahuna. Wala nay boto nga misunod. Ug nakita niya ang tawo nga nagakurog sa pagkuti-kuti sa iyang pusil. 
Tinuod nga mahait gayud ang salabutan sa maong baboy-ihalas. Hinayhinay kining mipahiduol sa tawong may pusil. Ug unya nakita niya sa tawong may pusil ang nawong sa kalisang. Wala gyud siya masayop tungod kay nanlimbawot man ang balhibo sa tangkugo sa tawo. Sa iyang kalisang wala na niya mahunahuna kun unsa ang hinungdan nganong wala moboto pag-usab ang iyang pusil. Misamot pa ang iyang kalisang pagkakita sa mga iro nga nangalup-og ug wala na managlihok. Mikurog ang iyang tuhod. Gipaningot siya og bugnaw. Tungod kay karon lang gyud niya nakita ang tibuok nga panagway sa baboy-ihalas nga iyang gigukod. Karon lang niya nakita ang hait kaayo nga mga bangkil. Makalilisang gayud uyamot ang panagway niini. Pula kaayo ang mga mata nga daw kalayong nagadilaab sa kangitngit. Mga mata nga puno sa kasuko ug kaligutgut. Daghan na kaayong butang ang misangpot sa hunahuna sa tawo. Tinuod kaha nga usa ka mangtas ang maong baboy-ihalas? Nga kini dili gayud tinuod nga baboy-ihalas? 
Talagsaon gayud ang salabutan sa maong baboy ihalas. Daw nahibalo siya nga patas na sila karon. Wala na siyay kahadlukan tungod kay dili na mosaler ang pusil sa tawo. Wala na kini moboto. Ug nasayod siya nga kun siya mohasmag, dili na mahimo pang ayuhon sa tawo ang iyang pusil. Nahibalo usab ang tawo niining maong kamatuoran. Daghan na kaayong istorya mahitungod sa mga mangangasong nahutdan sa bala nga gigukod niining maong babuya. Kini mitanom ug kahadlok sa kasingkasing sa tawong may pusil. 
Daw nagngisi ang baboy-ihalas samtang hinayhinay nga mipaduol aron manukad sa paghasmag. Gibuhian na sa tawo ang iyang pusil ug gihublot ang iyang sundang. Bugnaw pa kaayo ang mahait niini nga sulab sa sayong kabuntagon. Ug siya milihok usab aron manukad ug moandam sa paghasmag sa baboy-ihalas. Nasayod usab ang baboy niini. Ikatulong higayon na kini nga siya makigharong sa tawong may sundang. Sa duha ka higayon usab siya nasamdan. Apan karon, nasayod na siya unsaon sa paglikay. Busa nagmatngon gayud siya sa matag lihok sa tawo samtang nagapangitag bahin nga iyang dasmagan. Hilom kaayo ang kabuntagon. Mabugnaw ang huros sa hangin. Sa tumang kahilom halos madungog nila ang matag lihok nga ilang ginahimo. 
Sa tumang kahadlok sa tawo, miguwa sa iyang kasingkasing ang talagsaong kaisog. Ang kaisog nga mabatian lamang tungod sa tumang kahadlok. Tungod kay mao gayud kini ang natural nga modasig sa tawo sa panahon nga anaa sa tumang kakulba ug kakuyaw. Ang kaisog nga dili niya kabubut-on. Ang kaisog nga moguwa sa kasingkasing tungod sa tumang kahadlok. Ang kahadlok nga makabsan sa kinabuhi. 
Giwarawara sa tawo ang iyang mahait nga sundang. Apan kini ginamatngonan lamang sa baboy-ihalas. Sa pipila ka gutlo, nahunahuna sa tawo nga walay pulos ang iyang pagwarawara. Kinahanglan iyang mapabilin ang iyang kusog aron kun mosugod na ang ginukdanay dili siya maabsan. 
Apan wala gyud siya hatagi sa baboy-ihalas og gamayng luna aron makakalagiw. Hinayhinay nga mipaduol pag-usab ang baboy-ihalas aron ang tawo mapiut sa suok nga bahin ug malisdan kini sa paglihok. Nakita sa tawo kun unsa ang buot mahitabo sa baboy-ihalas busa siya usab mihinayhinay sa pag-abante aron sa pagtagbo niini samtang hugot nga gikuptan ang iyang sundang. Nabatian niya ang mabugnawng huros sa kabuntagon. Nabatian niya nga mikusog ang pitik sa iyang kasingkasing. Samtang ang baboy-ihalas nga daw nagangulob, mipadayon sa pagpakita sa iyang kaisog. 
Apan dili buot ang tawo nga maulaw sa iyang kaugalingon. Nganong mahadlok man siya sa baboy-ihalas nga unta siya may kahibalo man kaysa baboy? Apan sa matag lihok sa baboy, daw mas mahait pa ang salabutan niini. Samtang ang tawo gikulbaan, walay kahadlok sa dughan ang baboy-ihalas. Ug sa kalit lang, mihasmag ang baboy-ihalas. Nakita sa tawo ang mahait nga bangkil nga padulong sa iyang dughan. Abtik kaayo ang paglihok sa baboy-ihalas. Apan niining maong higayona, nawala na ang kakulba sa tawo. Tungod kay nasayod siya nga ang iyang kahadlok mao man ang iyang kapildihan. Milikay ang tawo ug iyang gitigbas ang baboy-ihalas. Halos gihurot na niya ang iyang kusog sa pagtigbas. Apan abtik gyud ang baboy-ihalas. Milihay og dyutay ang baboy-ihalas ug unya gisagang niya sa iyang gahi kaayo nga aping ang kamot nga mitigbas. Ug dihadiha, milagpot ang sundang sa kamot sa tawo. 
Niadtong mga taknaa, misangpot sa hunahuna sa tawo nga wala nay laing paagi gawas sa pakigbugno sa baboy-ihalas. Mihunong sa paghasmag ang baboy ug kini mitutok kaniya. Wala na mobati og kakulba ang tawo. Nabatian niya ang pagkuyanap sa dugo sa tibuok niyang lawas. Daw nagabukal kini sa kainit! Susama sa usa ka mananap, mikagot ang iyang mga ngipon! Ug unya miasdang sa pagkalit ang baboy ihalas. Apan ang tawo andam na niini. Kusog sa kusog! Ngipon sa ngipon! Iyang gitagbo ang baboy ihalas. Milikay siya panunot sa yuta ug unya gigakus ang baboy-ihalas. Nagbugno sila nga sama sa mapintas nga mga mananap. Ang tawo nagangulob na usab timailhan nga napukaw ang iyang kabangis. Bugno. Layog. Ug sila nagligid-ligid sa bakilid. 
Nasamad ang aping sa tawo nga naigo sa bangkil. Apan gikan na sa pakigbugno sa upat ka iro ang baboy-ihalas. Inanay na nga mikunhod ang iyang kusog. Misiyagit ang baboy-ihalas sa paglubong sa mga tudlo sa tawo sa iyang samarang likod. Ug unya, sama sa mabangis nga mananap, gipaak sa tawo ang liog sa baboy. Gahi kaayo ang panit apan wala molunga ang tawo. Inanay nga nasamad ang liog sa baboy. Niadtong higayona, luya na ang baboy. Luya na usab ang tawo. Apan wala gyud molunga ang tawo sa pagpaak sa liog sa baboy. Gisuyop niya ang mainit nga dugo samtang ang baboy-ihalas mipauraray na lamang tungod sa kakapoy. Niadtong mga gutloa, nakita sa tawo nga siya nagmadaugon! Mihunong siya sa pagpaak ug unya miginhawa. Halawom nga pagginhawa. Karon lang niya natiliwan ang katam-is sa matag gininhiwa! Hinayhinay siya nga mihayang sa baga nga banig sa mga dahon nga laya. Mipahiyom siya samtang ginamatngonan ang pagsidlak sa adlaw.








1







Title:News (2)
<b>Drayber sa habal gipatay</b>
Mel Coronel
28 June 2008

PATAY na dihang nahidangat sa ospital ang usa ka habal-habal drayber human gipusil sa wala pa mailhing mga suspek sa purok Saway, Barangay Labangal, alas 4, Biyernes sa kaadlawon.

Si PO2 Rodel Javison, imbestigador sa Makar Police Station, miila sa biktima nga si Marami Javillana, 36, minyo, ug molupyo sa Moro street, siyudad sa Koronadal, South Cotabato.

Sa imbestigasyon, nasuta nga nakit-an ang biktima nga nagkadugo ug nagkulob sa dalan. Sa pagtuo sa mga nakakita nga hubog lang ang biktima, gipahibalo dayon nila ang kapulisan.

Nasayran sa pulis nga dunay mga samad sa kalawasan ang biktima mao nga daling gidala sa General Santos City Hospital apan gideklarang dead on arrival sa mga mananambal.

"Sa pagdala namo sa biktima sa ospital, wala na kini moginhawa pa, walay nakahibalo sa lugar nga gipusil diay ang biktima, sa ilang pagtuo nga hubog lang nga naghigda sa dalan, kami na ang nagdala sa ospital ug kini diay biktima nasayran namo nga habal-habal drayber subay sa nakuhang mga dokumento sa iyang lawas," matud ni Javison.

Ang 36 anyos nakaangkon og duha ka mga samad pinusilan sa tiyan, usa sa iyang ulo gamit ang wala pa masayring armas, hinungdan nga nabugtoan sa iyang gininhawa.

Nakuha ang rehistro sa motorsiklo nga nagbatun sa ngalan sa biktima. 

<b>Bakwit wa pa gipapauli</b>
Author: Mel Coronel
Date: 28 June 2008

NAGPABILIN pa gihapon sa tulo ka mga evacuation center ang mga molupyo sa tulo ka mga barangay sa Maitum, Sarangani Province human namakwit tungod sa kahadlok nga maipit sa giyera sa mga sakop sa Moro Islamic Liberation Front (MILF) ug militar.

Miyerkules sayo sa buntag nagsugod ang bakbakanay sa tropa sa kasundalohan batok sa dul-an 300 ka mga sakop sa MILF nga unang misakop ug nang-hostage sa pipila ka mga tawo sa tulo ka mga barangay sa Mindupok, Maguling ug Ticulab.

Huwebes giadtoan sa SuperBalita ug dxMD RMN Radyo Gensan ang lungsod sa Maitum ug nasuta nga ang uban kanila bag-o pa lang nakaabot sa evacuation center gikan sa lagyong sitio sa tulo ka mga barangay.

Si Barangay Maguling kapitan Remegio Ribap, nahasubo sa mga gihimo sa MILF sa ilang barangay, gawas nga gipanghostage ang katawhan, apil pa silang nabiktima sa pagpangawat nga ilang gipasangil sa mga sakop sa MILF. Wala makalingkawas ang kapitan sa pagpangawat tungod kay apil ang iyang balay gisulod sa mga kawatan.

"Mao lagi na ang among reklamo kay halos ang tulo ka mga barangay nga ilang gisulod gipangkawatan, ako mismo nawala ang akong usa ka handheld radio nga gihatag sa barangay, cellphone, relo, apil pa nga gikuha nila ang akong bugas, gawas niana daghan pa ang gipangkawatan, sa una ako ang unang gikuha sa mga MILF sa nagpailang si Kumander Dante, ila kong gidala sa eskwelahan ug gipagawas sa barangay aron ipaabot ang mensahi sa MILF, gusto lang nila nga mapansin sa gobyerno tungod sa krisis nga nasinatian karon, nga dili mapugngan ni Arroyo," matud ni kapitan Ribap.

Samtang sa alas 10 sa buntag niadtong Huwebes pa nakuha sa militar ang patay'ng lawas sa CVO nga gipatay nga nailhang si Reynaldo Alisin, 47, minyo, molupyo sa Barangay Ticulab. Matud ni Rodney, anak sa CVO kinsa samdan usab nga sila ang unang mirespondi sa lugar humang gikatahong gisulong sa mga rebeldi apan wala sila magdahum nga gatusan diay ka mga sakop sa MILF ang mibabag sa ilang dalan.

"Pagrespondi pa lang namo uban ang akong amahan sakay mi og motorsiklo, gibabagan ang among dalan, gikuha ang armas sa akong papa nga garand rifle, gapuson na unta mi, sulti sa akong papa nga patay kong patay managan mi, hinungdan nga ilaha kaming gipamusil, ang akong amahan ang naigo kay siya man ang nagcover sa akoa sa among pagdagan, daghan kaayo sila, abi namo mga sundalo mga MILF diay, apil pud ko nga nasamdan sa akong bukton, " matud sa anak sa CVO nga gipatay.

Si Colonel Gaudencio Pangilinan, brigade Commander sa 1002nd nga nakabase sa Malandag, Malungon, Sarangani Province miila sa upat ka mga kumander sa MILF nga nanulong ug nanghostage nga sila si Kumander Ting Jakiri, Kumander Ustadz Munsod, Kumander Dante ug usa ka Kumander 511 nga nakabase tanan sa 104th brigade sa Camp Batang Bagras, Palimbang, Sultan Kudarat.

Tungod sa paghulog og mga dagkong bomba sa duha ka mga attanck helicopter nga gipadala gikan sa siyudad sa Davao uban ang ground attack, nangatras ang mga sakop sa MILF padulong sa bukid sa Palimbang.

<b>Kabaho sa mga patayng lawas mialisbo</b>
CPL 
28 June 2008


WAY tawong moagi sa dan Junquera duol sa Cosmopolitan Funeral Homes diin gidala ang nangamatay nga pasahero sa mv Princess of the Stars kagahapon sa buntag ang di makadigwa ug mosampong sa ilong tungod sa grabeng baho.

Gani ang tanang balay sa palibot sirado ug sagad sa mga residente nagsuot og medical mask.

Dunay uban nga nihikling sa ilang mga anak sa bay sa ilang paryente sa kabalakang maapektohan sa ilang panglawas.

Apan ang mga nanag-iya og carenderia sa palibot niangkon nga apektado gyud ang ilang halin kay wa nay nikaon sa ilang mga baligya.

Mga ala una kagahapon sa hapon, usa ra ang nikaon sa carenderia nga gibantayan ni Cesar Diaz.

Matod niya nga kon nasayod pa lang sila nga sa Cosmo dad-on ang mga lawas, wa nalang unta sila magluto aron di sila maalkansi.

Suwerte lang usab si Marichu Dapar, 37, kay sa wa pa mangabot ang mga lawas, duna pay nakakaon sa ilang carenderia.

Apan matod niya nga kagahapon lang wa mahurot ang ilang mga baligya nga unta mga alas 12 sa udto mahutdan na sila.

Di masabot nga baho maoy paghulagway ni Dapar sa baho nga nialisngaw dihang nangabot na ang mga lawas.

Nidagan siya sud sa ilang balay apan nakasuka hinuon siya tungod kay nisugat hinuon kaniya ang baho.

Nagsige nalang dayon siya og simhot sa white flower.

"Way tawong wa nidigwa," matod ni Shoji Loca, 29.

Matod niya nga kapin oras silang niagwanta sa grabeng baho samtang gipang-diskarga gikan sa sakyanan ang mga lawas.

Giingong ang ubang mga lawas wa giputos ug igo rang gipangtabonan og trapal.

Gani duna siyay nakit-an nga ang lawas ray giputos samtang ang ulo nilugwa diin iyang nakita nga giulod na kini.

Ang mga tawong nagpunsisok duol sa punerarya aron unta pagsaksi nag-iyahay og alibwag dihang nihangin ug nisamot ang kabaho.

Nanghinaot lang sila nga di magdugay sa punerarya ang mga lawas kay nabalaka silang maapektohan ang ilang panlawas. 

<b>Kabaho sa mga patayng lawas mialisbo</b>
CPL 
28 June 2008


WAY tawong moagi sa dan Junquera duol sa Cosmopolitan Funeral Homes diin gidala ang nangamatay nga pasahero sa mv Princess of the Stars kagahapon sa buntag ang di makadigwa ug mosampong sa ilong tungod sa grabeng baho.

Gani ang tanang balay sa palibot sirado ug sagad sa mga residente nagsuot og medical mask.

Dunay uban nga nihikling sa ilang mga anak sa bay sa ilang paryente sa kabalakang maapektohan sa ilang panglawas.

Apan ang mga nanag-iya og carenderia sa palibot niangkon nga apektado gyud ang ilang halin kay wa nay nikaon sa ilang mga baligya.

Mga ala una kagahapon sa hapon, usa ra ang nikaon sa carenderia nga gibantayan ni Cesar Diaz.

Matod niya nga kon nasayod pa lang sila nga sa Cosmo dad-on ang mga lawas, wa nalang unta sila magluto aron di sila maalkansi.

Suwerte lang usab si Marichu Dapar, 37, kay sa wa pa mangabot ang mga lawas, duna pay nakakaon sa ilang carenderia.

Apan matod niya nga kagahapon lang wa mahurot ang ilang mga baligya nga unta mga alas 12 sa udto mahutdan na sila.

Di masabot nga baho maoy paghulagway ni Dapar sa baho nga nialisngaw dihang nangabot na ang mga lawas.

Nidagan siya sud sa ilang balay apan nakasuka hinuon siya tungod kay nisugat hinuon kaniya ang baho.

Nagsige nalang dayon siya og simhot sa white flower.

"Way tawong wa nidigwa," matod ni Shoji Loca, 29.

Matod niya nga kapin oras silang niagwanta sa grabeng baho samtang gipang-diskarga gikan sa sakyanan ang mga lawas.

Giingong ang ubang mga lawas wa giputos ug igo rang gipangtabonan og trapal.

Gani duna siyay nakit-an nga ang lawas ray giputos samtang ang ulo nilugwa diin iyang nakita nga giulod na kini.

Ang mga tawong nagpunsisok duol sa punerarya aron unta pagsaksi nag-iyahay og alibwag dihang nihangin ug nisamot ang kabaho.

Nanghinaot lang sila nga di magdugay sa punerarya ang mga lawas kay nabalaka silang maapektohan ang ilang panlawas. 

<b>Mga lawas di na dad-on sa PRO-7</b>
DRT 
28 June 2008

GIHANGOP sa pangulo sa Police Regional Office (PRO-7) ang kausaban sa plano nga di nalang dad-on ang mga patayng lawas sa ilang kapilya.

Sa sayo pa, ang mga patayng lawas dad-on sa kapilya sa PRO-7 gikan sa punerarya human unya malimpyuhan ug masusi sa mga doktor sa National Bureau of Investigation (NBI).

Tumong unta niini nga adto ipakita sa mga kabanay ang mga lawas.

Apan nausab ang plano kay inay dad-on sa PRO-7, adto na lang kini sa Cosmopolitan Funeral Homes.

Adto na lang usab ipahigayon ang pagpakita sa mga lawas sa mga paryente sa mga pasahero sa nalunod nga M/V Princess of the Stars.

Si PRO-7 Director Ronald Roderos niingon nga iyang gihangop ang maong kausaban.

Gipasabot niya nga maayo usab nga di nalang dad-on ang mga patayng lawas tungod kay di malikayan nga adunay kagaw sanglit nadugta naman ang mga patayng lawas.

Posibleng mokatap ang kagaw palibot sa kampo ug gawas pa manimaho nag maayo nga moresulta sa pagkadaot sa panglawas sa mga pulis.

Iyang gipasabot nga maayong adto nalang sa punerarya sanglit dako man ang dapit ug aduna usab silay igong mga kahimanan nga kabutangan sa mga patay nga di manimaho ug mapreserbar pa. 

<b>Combat Team ipada sa Bohol</b>
CPL 
02 June 2008

COMBAT Team gikan sa Sugbo gipadala na sa Police Regional Office (PRO-7) ngadto sa Bohol aron moabag sa krisis sa Bohol Detention and Rehabilitation Center (BDRC).

Kini tungod kay nagpabilin gihapon ang tensiyon sud sa prisohan bisan kon nipatunga na ang gobernador nga si Erico Aumentado pinaagi sa pagpahigayon og sunodsunod nga dialogue tali sa mga prison leader.

Nasayran nga niadtong Abril 13 niulbo ang riot sud sa BDRC human ang "Council of Leaders" nga gipangulohan nila ni Ruel Roma ug Jude Nicholson Namoc nisupak sa himuong kausaban sa prisohan.

Ang BDRC gihulagway nang inmate camp site kay giingong sayon nalang ang pagpalusot sa mga ilimnon, illegal gambling ug bisan sa prostitution.

Wa na usab gituman sa mga priso ang visiting regulation ug ang ilang mga asawa apil na ang mga anak mahimo rang makatulog sa prisohan.

Sigon sa taho sa Bohol Provincial Police Office (BPPO) nga nahimo ang maong sistema sud na sa dekada kay gipangsuburnohan ang jail authorities.

Dihang nasayran sa mga prison leader ang planong pag-usab sa dagan sa prisohan, nipasiugda dayon og riot ug ubang mga lihok protesta ang mga priso nga niresulta sa pagkaguba sa pipila ka government properties.

Bisan ang mga jail authorities niangkon nga naglisod sila sa pagkontrol sa mga priso maong nipatunga na si Aumentado ug nipahigayon og dialogue tali sa mga lider.

Apan bisan pa sa gihimong intervention sa gobernador, nagpabilin ang kagubot sa BDRC.

Tungod niini, nahukman ni Aumentado nga ibalhin sa laing bilanggoan ang mga prison leader aron hingpit na gyud nga mapatuman ang kausaban sa BDRC.

Aron masiguro nga di mahimong gubot ang pagbalhin sa mga lider, ang BPPO nangayo og reinforcement gikan sa PRO-7 aron maoy moabag kanila sa ilang plano.

Dali usab nga giaprobahan ni Gen<pd>.</pd> Ronald Roderos ang hangyo ug iyang gimando ang pagpadala og tagsa ka mga team gikan sa Special Weapons and Tactics (Swat) sa Cebu City Police Office (CCPO) ug Special Reaction Unit (SRU) gikan sa Cebu Provincial Police Office (CPPO).

Ang nahisgutang combat team maoy gipadala kay kompleto kini sa mga kahimanan sama sa non-lethal weapons, gas mask, tear gas, plastic cuff ug uban pa nga magamit sa operasyon. 

<b>2nd house inquiry sa VSMMC</b>
JECT 
02 June 2008


IKADUHANG house inquiry sa 'rectal surgery scandal' sa Vicente Sotto Memorial Medical Center (VSMMC) ipahigayon.

Si Quezon Kong<pd>.</pd> Lorenzo Tanada III, chairman House Committee on Human Rights, niingon nga mahimong ilang ipahigayon na usab ang imbestigasyon sa kaso ni Genaro Jorolan karong buwana kon magka-estorya na sila sa nangulo sa House Committee on Health.

Matod ni Tanada, makiangayon usab nga ang naasoyng komitiba malakip sa mo-imbestigar sa kaso ilabi na nga naglambigit kini sa isyu sa kalihokan sa ospital.

Si <pd>Kong</pd>. Nerissa Soon-Ruiz (6th district, Cebu Province), nisang-at og musyon sa komitiba ni Tanada nga nag-awhag nga ilakip ang House Committee on Health nga mo-imbestigar sa nabulyaso nga surgery sa VSMMC.

Di sakop si Soon-Ruiz sa House Committee on Human Rights apan nitambong siya sa inquiry niadtong milabayng semana isip usa ka Sugboanon.

Wa hinuon mosupak sa Akbayan Kong<pd>.</pd> Risa Hontiveros-Baraquel, kinsa maoy nisang-at og resolusyon nga ipahigayon ang house inquiry sa kaso ni Jorolan, sa hangyo ni Sugboanang kongresista.

Si Tanada namahayag nga posibling ilang patambungon sa sunod nilang inquiry ang nasakop sa medical team nga ni-opera kang Jorolan niadtong Enero 3.

Wa motambong sa unang hearing si Dr<pd>.</pd> Philips Leo Arias ug kaubanan bisan kon nagpahibawo si Tanada nga ang tanang nalambigit sa maong surgery patambungon. 







1







Title:News (10)
<b>Cebuano News: Balaod alang sa baratong medisina, katumanan sa 2007 SONA</b>
<u>Erna Sy Gorne</u> 
Manila (21 July) -- Ang pagpirma ni Presidente Gloria Macapagal-Arroyo sa balaod alang sa baratong medisina kabahin sa katumanan sa mga saad sa 2007 SONA, ang Pilipinas ikaduha sa Japan ingon nga nakabaton sa pinakataas og presyo sa druga sa Asya, sumala sa mga pagtuon. 
Ang Kongreso nag-aprobar sa Universally Accessible Cheaper and Quality Medicines Act of 2006 kaniadtong Abril 29, 2008. 
Ang balaod nagtinguha sa pag-relax sa kasamtangan nga patent rules aron sa paghatag og dalan ngadto sa hamubo nga presyo nga medisina gikan sa laing mga nasud. 
Ang balaod nagtugot sa parallel nga importasyon sa mga baratong nga presyo nga druga gikan sa mga nasud sama sa India og Pakistan og nagtugot sa mga paktoriya sa generics sa pagsulay, paghimo og pagrehistro sa ilang generic versions sa mga patented nga mga druga.

<b>Cebuano News: Pres. Arroyo mobisita sa North Cotabato karong adlawa aron sa pagtan-aw sa kinahanglanon sa industriya sa guma sa maong dapit </b>
Manila (July 21) -- Mobisita karong adlawa (Lunes) si Presidente Gloria Macapagal Arroyo sa lungsod sa Makilala sa North Cotabato aron sa pagtan-aw sa iyang kaugalingon kon unsaoan ang nasodnong kagamhanan makatabang sa pagpalambo sa panginabuhian sa mga lumulupyo sa probinsya sa guma, ug sa pagpadali sa modernisasyon sa industriya sa guma. 
Si North Cotabato Gov<pd>.</pd> Jesus Sacdalan miingon, ang Makilala lang adunay 7000-8000 ka mga hektaryang plantasyon sa guma. Ang tibuok probinsya adunay 23,432 ka hektaryang yuta ang gitamnan sa guma. 
Matod pa ni Sacdalan ang probinsya nagkinahanglan sa diha-diha ug tabang gikan sa nasodnong kagamhanan aron sa pagpalambo pa gayod ug himoong moderno ang mga pasilidades ug teknolohiya sa maong industriya. 
"Adunay kuwarta sa guma," miingon si Sacdalan, sa diha iyang gipunting nga ang matag plantasyon sa guma sa iyang probinsya makakita duol sa usa ka milion matag bulan. 
Dugtong pa ni Sacdalan, ang pag-upgrade sa teknolohiya ug ubang mga pasilidades sa industriya sa guma moresulta sa mas maayong panginabuhian alang sa mga residente sa North Cotabato lakip makamugna kini ug dugang kita alang sa nasodnong kagamhanan. 

<b>Cebuano News: Gisugdan na sa DSWD ang massive rehab projects sa mga rehiyong na-apektohan sa bagyo</b>
Manila (July 21) -- Matod pa ni Executive Secretary Eduardo Ermita gisugdan na sa Department of Social Welfare and Development sa pag-implementar sa intensive recovery ug rehabilitasyon sa mga proyekto alang sa mga biktima sa Baguio sa Rehiyon IV-B (MIMAROPA), V (Bicol), ug VI (Iloilo). 
Si Ermita naghatag ug mga kasayuran ngadto sa mga media mahitungod sa pinaka-ulahing mga kalamboan sa mga paningkamot sa kagamhanan alang sa mga biktima sa Baguiong Frank, ug sa implementasyon sa mga pro-poor nga mga programa sa gitinguha aron sa pagpakubus sa nagpadayong pagsaka sa presyo sa lana ug mga palaliton dala sa mga kalibutanong puwersa. 
Matod pa ni Ermita kapin sa P33<pd>.</pd>9 miliones ang migahin ubos sa Emergency Shelter Assistance (ESA) sa pag-ayo sa 1,243 ka mga panimalay sa Kalibo, 240 sa dakbayan sa Iloilo, 100 sa probinsya sa Iloilo ug 35 sa Antique. 
Kining mga paningkamot gipunting sa pag-ayo sa mga totally damaged nga mga panimalay pinaagi sa ESA ug ang Cash and Food-For-Work (C/FFW) ug livelihood assistance programs, miingon si Ermita. 
Sapagka-karon ang DSWD nagtanyag na sa P40-miliones sa relief augmentation ngadto sa mga local government units apektado sa Baguio pinaagi sa relief, financial, livelihood ug c\/\ffw.  

<b>Cebuano News: PGMA maghatod ug dugang katas ng EVAT sa ARMM, Region 12</b>
Manila (July 21) -- Gitakda personal maghatod si Presidente Gloria Macapagal-Arroyo ugma pohon (Martes) dugang katas ng EVAT (Expanded Value Added Tax) ug ubang mga benepisyo sa usa ka mauswagong ekonomiya ngadto sa mga kabos sa probinsya sa Shariff Kabunsuan ug sa mga biktima sa Baguiong Frank sa dakbayan sa Cotobato. 
Sa diha mahidangat ang Presidente sa maong dapit mopadayon siya gilayon sa Datu Odin Sinsuat Municipal Hospital aron sa pagpahibalo sa napulo ka bed-capacity nga ospital isip usa sa mga primary hospitals nga gi-upgrade ngadto sa usa ka secondary hospital, salamat sa katas ng EVAT. 
Ang Presidente mopahibalo usab sa unang P2-miliones, ang unang pahat sa P4-miliones nga alokasyon alang sa upgrading sa municipal hospital sa usa ka lakang aron motuboy ang paghatod sa mga serbisyo sa maayong panglawas ilabi na alang sa mga kabos. 
Nasayran nga ang Datu Odin Sinsuat Hospital mao ang inusarang ospital sa maong dapit nga nag serbisyo sa lima ka mga lungsod nga adunay populasyon sa kapin sa 200,000 ka mga tawo. 
Personal motunol usab sa Presidente ang 20 ka mga karton sa nagkalaing-lain tambal nga mikabat sa P100,000.  

<b>Cebuano News: PGMA maghatod ug dugang katas ng EVAT sa ARMM, Region 12</b>
Manila (July 21) -- Gitakda personal maghatod si Presidente Gloria Macapagal-Arroyo ugma pohon (Martes) dugang katas ng EVAT (Expanded Value Added Tax) ug ubang mga benepisyo sa usa ka mauswagong ekonomiya ngadto sa mga kabos sa probinsya sa Shariff Kabunsuan ug sa mga biktima sa Baguiong Frank sa dakbayan sa Cotobato. 
Sa diha mahidangat ang Presidente sa maong dapit mopadayon siya gilayon sa Datu Odin Sinsuat Municipal Hospital aron sa pagpahibalo sa napulo ka bed-capacity nga ospital isip usa sa mga primary hospitals nga gi-upgrade ngadto sa usa ka secondary hospital, salamat sa katas ng EVAT. 
Ang Presidente mopahibalo usab sa unang P2-miliones, ang unang pahat sa P4-miliones nga alokasyon alang sa upgrading sa municipal hospital sa usa ka lakang aron motuboy ang paghatod sa mga serbisyo sa maayong panglawas ilabi na alang sa mga kabos. 
Nasayran nga ang Datu Odin Sinsuat Hospital mao ang inusarang ospital sa maong dapit nga nag serbisyo sa lima ka mga lungsod nga adunay populasyon sa kapin sa 200,000 ka mga tawo. 
Personal motunol usab sa Presidente ang 20 ka mga karton sa nagkalaing-lain tambal nga mikabat sa P100,000.  

<b>Cebuano News: "Kamo mga katawhan ang tigbalantay" - opisyal sa military</b>
<u>Roel N<pd>.</pd> Catoto & Jun E<pd>.</pd> Parada</u> 
Butuan City (21 July) -- Gipasabot ni Captain Nolie Canashiro, ang Civil Military Operations sa Philippine Army nga kinahanglan ang mga katawhan makig-alayon sa mga awtoridad aron mapakgang ang mga dautang plano sa mga rebelde. 
Kini iyang gibutyag atol sa malampuson nga gipahigayon nga dakung pulong-pulong didto sa lungsod sa Dapa niadtong Lunes sa buntag didto mismo sa Municipal Ground. Gitambongan kini sa mga dagkong opisyales sa kasundalohan, kapolisan ug 29 ka mga kapitan ug mga opisyales sa lain-laing barangay sakop sa Dapa ug mga kawani ug mga opisyal sa nahisgotang lungsod pinangulohan ni Mayor Peter Boy Ruaya. 
Gitumbok ni Canashiro nga ang katawhan makig tambayayong usab sa mga awtoridad o pagkooperar pinaagi sa pagreport ngadto kanila kun aduna may ugaling ilang nahibal-an particular na kun aduna sila'y makit-an nga mga armadong tawo ug kadudahan ang mga linihukan. 
Dugang pamahayag ni Canashiro nga dili sila magduha-duha sa pag text sa hotline 0919-6525939. 
Matod ni Canashiro nga ang katawhan maoy mas epektibo sa intelligence gathering tungod kay sila ang dali makakita sa mga rebelde nga anaa sa ilang palibot. 
Siya mipasabot nga dili angay nga suportahan sa katawhan ang mga rebelding NPA aron dili moabot ang panahon nga magubot ang lungsod sa Dapa ug uban dapit sa Siargao Islands. 
"Kini ang lugar nga gihatag sa atong mga katigulangan nga gibilin kanato, so dapat nato kining ampingan," matod niya. 
Siya nanawagan nga supportahan ang kapolisan ug kasundalohan aron sa pagkunhod sa insurhensya. 
Kon mahinumdoman matapos giataki ang duha ka lungsod sa Dapa ug General Luna sa isla sa Siargao, ang mga rebeldeng komunista nagbilin og mga propaganda ug usa niini naghisgot sa Oplan Bantay Laya II (OBL II). 
Matod sa gipagawas nga press release sa tigpamaba sa Northeastern Mindanao Region Communist Party of the Philippines - New People's Army - National Democratic Front (CPP-NPA-NDF) nga si Ka Maria Malaya nga ang Oplan Bantay Laya II usa ka bangis og terrorista kampanya nga nagtumong tapuson ang rebolusyonaryong pwersa sa tuig 2010. 
Apan sukwahi ang pagpasabot ni Capt<pd>.</pd> Nolie Canashiro tungod kay matod niya nga ang Oplan Bantay Laya II usa ka baruganan sa military nga magbuntog sa ensurhensya sa tuig 2010. 
"Ngano mahadlok man sila sa Oplan Bantay Laya? Tungod kay ang Bantay Laya naay plano nga ang katawhan, ang local nga panggamhanan, military ug polis maghiusa aron labanan ang communist-terrorist," matod ni Canashiro. 
Dugang pasabot ni Canashiro nga mapukan ang ensurhensya dili sa pamaagi sa armadong pakiglaban kun dili pinaagi sa panagtambayayong sa mga katawhan, kapolisan ug kasundalohan aron tapuson na ang giyera. 
"Hangtud dili nato maabot pagbuntog ang ensurhensya sa tuig 2010, dili nato matagamtam ang mga developmental projects. Instead ipalit og bala sa kanyon ug bala sa armalayt, ipalit nalang nato og kabilya ug sementohon ang mga kalsada, ihimo ug mga eskwelahan ug uban pa...So mao kini ang tumong sa Bantay Laya nga walaon ang giyera kay aron pagkatapos ani mao ang kalambuan," asoy ni Canashiro. 

<b>Cebuano News: Illegal drag race sumpuon</b>
Butuan City (21 July) -- Ang drag racing o lumba sa single nga motorsiklo nga kanunay gipahigayon matag gabii didto sa Diosdado Macapagal Bridge, dakbayan sa Butuan ang pangunayan pagsumpo sa mayor. 
Kini ang gipahayag ni Mayor Democrito Plaza II, atol sa gipahigayon nga Mayor's Forum dili lamang dugay sa buhatan sa Mayor. 
Matod ni Plaza, nga kon dili molihok ang mga personahe sa LTTMO, siya ang mangunay sa pagsikop sa mga maglulumba aron pagsumpo sa illegal nga kalihukan. 
Dugang pa nga dili lang nakadisturbo sa katawhan nga maoy makatugaw sa ilang pagkatulog apil na usab ang kakuyaw sa maong padula tungod kay walay safety measures nga ilang gigamit. Hasta pod maapil ang mga motorista mahasol niini. 
Nunot niini, dala ang dakong kakuyaw sa mayor nga basin adunay madisgrasya og mapagan sa illegal nga lumba busa iya usab gipahimangnoan ang mga mahiligon sa drag race nga maglikay sa maong kalihukan og undangon ang mabanha nga lumba. 

<b>Cebuano News: Opisyal sa polis mipahimangno sa kapolisan nga dili mangabuso</b>
<u>Roel N<pd>.</pd> Catoto</u> 
Butuan City (21 July) -- Gibutyag ni Police Senior Superintendent Heriberto Olitoquit ang hepe sa Regional Intelligence Division - Police Regional Office 13 nga mipahimangno sa mga buluyagon polis nga dili mangabuso sa katawhan. 
Kini iyang gibutyag atol sa malampuson nga gipahigayon nga dakung pulong-pulong didto sa lungsod sa Dapa niadtong Lunes sa buntag didto mismo sa Municipal Ground. Gitambongan kini sa mga dagkong opisyales sa kasundalohan, kapolisan ug 29 ka mga kapitan ug mga opisyal sa lain-laing barangay sakop sa Dapa ug mga kawani ug mga opisyal sa nahisgotang lungsod pinangulohan ni Mayor Peter Boy Ruaya. 
Matod niya nga usa sa mas epektibong paagi pagsulbad sa ensurhensya, sulbaron usa ang mga badlongong mga polis ug mga sundalo aron sa ingon adunay dakung pagsalig ang mga katawhan ngadto sa awtoridad. 
"We need your cooperation and support as long as nagkaroon kayo nang tiwala sa amin. At tayo naman mga polis at mga kasundalohan dapat hindi natin itolerate itong mga kaabusohan at katiwalian," matod ni Olitoquit. 
Iyang gipasabot nga mas mawal-an og pagsalig ang katawhan kun ang mga tigpatuman og balaod usa usab kabadlongon ug abusado. 
"I encourage the newly installed PNP personnel here na bago po natin makuha yung tiwala sa taong bayan, we should disciplined ourselves and let's not tolerate this abusive acts and corrupt practices," subli bi Olitoquit. 
Pahimangno sa opisyal nga buhaton sa mga polis ang mayo buluhaton sigun sa ilang gipanumpaang katungdanan ug responsibilidad. 
"Sa illegal drugs, hindi po natin ma eliminate ang illegal drugs kung sa ating hanay may mga involved. So to say with other illegal activities," matod ni Olitoquit. 

<b>Cebuano News: Mga kawatan gipahimangnoan sa Butuan</b>
Butuan City (21 July) -- Dili ikalimod nga ubay-ubay na sa nahitabong kawat sa telephone wire, water meter ug electrical wire sa palibot sa dakbayan sa Butuan City. 
Tungod niini dili gusto sa mayor nga magapadayon ang maong kalihukan. Nasayran nga tungod sa nahitabong pagkahanaw sa mga electrical wire sa mga poste daghan karon ang mga sugang dagitab ang wala na mosiga sa kadalanan niining dakbayan. 
Nunot niini, si City Mayor Democrito Plaza, nagapahimangno sa mga balhiboon og kamot nga maoy responsable sa mga pagpangawat nga moundang sa ilang gibuhat. Adunay grupo sa intelligence ang gipahimutang karon aron maoy maniid sa mga kawatan. Dugang sa Mayor nga kinsa kadtong maaktuhan nga mohimo sa pagpangawat, pahamtangan ug silot pinasubay sa balaod. 
Kini ang yangungo sa mayor atol sa gipahigayon nga Mayor's Forum. 







1







Title:News (6)
<b>Cebuano News: Special P500-M soft loan alang sa panginabuhian sa pamilya sa mga drivers - PGMA </b>
Manila (17 July) -- Gimandoan ni Presidente Gloria Macapagal-Arroyo ang tanan Government-Owned and Controlled Corporations (GOCCs) ug Government Financial Institutions (GFIs) sa paggahin ug special P500-M aron gamiton sa soft loan program alang sa proyektong panginabuhian sa mga pamliya ug kaparyentehan sa mga drivers ug conductors sa mga pangpasaheroan sakyanan kon Public Utility Vehicles (PUVs). 
Gipagawas sa Presidente ang direktiba atol sa iyang pakigpulong sa Forum on Alternative Fuel for Public Transport nga gipahigayon sa Hall A ug B sa Philippine Trade and Training Center sa Pasay City kagahapon. 
Ang P500-M micro-financing assistance pagakuhaon gikan sa koleksyon sa nasodnong kagamhanan sa Value Added Tax (VAT), miingon ang Presidente. 
Gitahasan usab sa Presidente ang Presidential Management Staff (PMS) Director General ug Sekretaryo Cerge Remonde aron sa pagdasig sa mga pribadong market financing institutions sa paghimo usab sa susamang market financing program alang sa mga pamliya ug kaparyentehan sa mga mamumuo sa transportasyon. (PIA-9, Pagadian)

<b>Cebuano News: Presidente Arroyo nangandam na alang sa SONA</b>
<u>Rebecca Cadavos</u> 
Manila (17 July) -- Gilauman nga han-ay nga itahu ni Presidente Gloria Macapagal-Arroyo ang tanang mga nahimong proyekto sa iyang administrasyon gikan sa tuig 2001 hangtud karon sa iyang ikawalong State-of-the Nation Address kon SONA sa Hulyo 28, Lunes. 
Nagsubay sa eksaktong dalan ang "Ten Point Agenda" ni Pangulong Arroyo pinaagi sa paspas nga pagpatuman sa mga proyektong iyang gihan-ay nga may kalabot sa pagbag-o sa katilingban, pang inprastraktura ug maayong pagpadagan sa gobyerno. 
Matud pa ni Exec<pd>.</pd> Secretary Eduardo Ermita nga nakatutuk sa mga programa alang sa mga kabus, elektrisidad, produksyon sa pagkaon , inprastruktura ug pag-amuma sa palibot ang isyu sa SONA ni Pangulong Arroyo. 
Dugang pa niini mao ang pag-ayo o ang pagbutang sa pundo sa saktong lugar alang sa mga programa nga mag-agak sa nasud diha sa hitabong kalibutanong paghinay sa dagan sa ekonomiya tungod sa kalibutanong pagtaas sa presyo sa lana ug uban pang nangunang kinahanglanon diha sa merkado. 
Si Acting National Economic Development Authority o NEDA Director-General Augusto Santos nagdugang usab nga buot ni Presidente Arroyo nga ayohon ug ibubo ang paggasto sa gikaingong prayoridad nga mga programa. (PIA-Southern Leyte) 

<b>Cebuano News: Renewable energy bill napalabang na sa Kamara Baja</b>
Manila (16 July) -- Ang ubos-bay balauranan nagpalabang na sa ikatulong pagbasa sa miaging bulan, Hunyo 11, sa gisugyot nga Renewable Energy Resources Act sa wala pa kini hingpit nga mi-adjourn sa ilang sesyon. 
Ang House Bill 4139 kon "An Act Promoting the Development, Utilization and Commercialization of Renewable Energy Resources and for Other Purposes" nagtumong sa pag-menos sa economic burden sa mga tawo mugna sa nagkataas nga presyo sa petrolyo pinaagi diha sa pagkaplag, paglambo, pag-gamit ug pag-komersiyal sa mga bag-o ug magbalik-balik kon renwwable energy sources. 
Lakip sa mga principal authors sa maong lakang mao sila si Rep<pd>.</pd> Juan Miguel "Mikey" Macapagal-Arroyo (Lakas-Pampanga) ug Rep<pd>.</pd> Luis Villafuerte (Kampi, Camarines Sur). 
Lakip sa mga gilantaw nga ugmaron ubos sa maong balaodnon mao ang biomass, solar, wind, hydro, geothermal, ug enerhiya gikan sa dagat kon hybrid systems. 
Sa iyang sponsorhip speech, si Arroyo miingon nga ang pag-himo sa maong balaod dili lamang makadasig pagpakaylap sa mga renewable energy sources kondi makatabang sab sa kinaiyahan sanglit wala kini sila mga makadaut nga gipang-bugwak nga aso nga makadaut sa panglawas sa katawhan. 
Si Arroyo namahayag nga ang hagit mao ang pagsagop og mga malungtaron nga mga lakang aron magaan-gaan ang epekto sa pagsaka sa mga palaliton ug ang pag-depende sa nasud sa gi-import nga lana gikan sa gawas sa nasud. 
Sa ika-14 nga Congreso, ang komite ni Arroyo nagtagad na sa 14 ka mga balaodnon ug duha ka resolosyon bahin sa renewable energy sources, diin mi-co-author niini ang 57 ka mga magbabalaud, apil na si Speaker Prospero Nograles. 
"Ang pag-aprobar sa renewable energy bill sa Lower House usa ka makasaysayanon nga panghitabo sanglit susamang mga lakang ang nasang-at na sukad pa sa 8th Congress apan wala molampos. Gidayeg nato ang atong mga kaubanan gikan sa administrasyon ug oposisyon sa hiniusang pagduso aron aprobahan ang HB 4139 sa wala pa kami mag-adjourn," matud ni Arroyo. 
Ang nasud makatigom bali og US$ 1<pd>.</pd>2 billion sa mosunod nga napulo ka tuig kon dunay 1,250 ka megawatts nga bili sa power plants ang mahimo gikan sa mga teknolohiya nga nag-gamit sa renewable energy sources, sumala pa ni Cong<pd>.</pd> Arroyo. (PIA-Southern Leyte)

<b>Cebuano News: Negosyo sa CTPL insurance tutokan na sa kagamhanan</b>
by <u>Rey Anthony Chiu</u> 
Tagbilaran City (16 July) -- Binilyon nga kwarta nga nabulsa sa mga sindikato sa Compulsory Third Party Liability (CTPL) ang buot nga mabawi sa kagamhanan pinaagi sa buhis dala sa pag-take-over sa insurance alang niiini. 
Matud sa mga tinubdan, ang Government Service Insurance System (GSIS) mao nay mopatuman sa palisiya sa CTPL aron wad-on na ang mga sindikatong nagtorse ning negosyo sa dugay'ng panahon. 
Ang CTPL pugos nga insurance taban sa pagparehistro sa sakyanan ug kini magtanyag sa P100 mil nga insurance sa nagmaneho ug sakay sa sakyanang ma-aksidente. 
Ang GSIS ang kasamtangang naghupot sa CTPL sa mga sakyanan sa gobierno ug ang mga pribadong kompanya ang sa mga pribadong sakyanan. 
Daghang CTPL nga magtangag unta ug insurance alang sa pribadong sakyanan ang gibaligya apan namatud-ang peke diay. 
Sa laraw, matud sa GSIS, kini kini supakon gayud sa mga kompanya sa insurance nga namaligya sa peke nga palisiya sa ug sertipiko sa coverage. 
Base sa Land Transportation Office (LTO), gikan sa tuig 2000-2007, 39<pd>.</pd>7 milyones na ka sakyanan nga narehistro ug 17<pd>.</pd>1 milyones lamang ang may valido nga CTPL. 
Gibanabana usab nga may 22<pd>.</pd>6-milyones ka pekeng CTPLs ang nabaligya sa publiko sulod sa 7 ka tuig. Niini, halos duha sa matag tulo ka CTPL gi-agi na ug multiple sale o niambit lang sa laing certificate of cover. 
Kapin sa P2 bilyones nga buhis usab ang nahikaw sa kagamhanan ning paagiha. 
Sa laraw ubos sa memorandum nga gilagdaan sa Transportation Department, ang bayad sa CTPL kolektahon na sa LTO uban sa mga bayad sa pagparehisro. (PIA)

<b>Cebuano News: Tag-iya dunay direktang benepisyo sa GSIS CTPL</b>
<u>Rey Anthony Chiu</u> 
Tagbilaran City (16 July) -- Gawas sa gilantaw nga buhis nga mahipos sa kagamhanan sa pagpatuman sa akreditasyon sa mga kompanya sa insurance nga magtanyag sa Compulsory Third Party Liability (CTPL) daku usab ang matigum sa nga mokuha kon I-take over sa kagamhanan ang pagpatuman niini. 
Direkta nga benepisyo ngadto sa tag-iya sa sakyanan ang madawat kay P325 ang matigum kay inay P900 ang bayad sa pribadong mga sakyanan. Dako usab ang makuha sa P950 nga kanhi bayad sa pagkuha ug CTPL sa mga jeepney kay P575 na lang kon ipaagi sa GSIS. 
Ang mag tag-iya ug light truck nga kasamtangang gikobrahan ug P980 alang sa CTPL mobayad na lang ug P625. 
Ang mga magparehistry sa motorsiklo makabulsa ug P85 sa GSIS CTPL policy, komparar sa kanhi nga gitingil nga P350. 
Sa kahadlok nga imonopoliya sa GSIS ang CTPL, si abogada Star Elamparo mobutyag nga gawas sa pagdumala sa GSIS si CTPL, mga 20% lang sa CTPL ang huptan niini. 
Ang GSIS, sukad pa niadto nga nagdawat sa CTPL sa panahon ni Pres<pd>.</pd> Ferdinand Marcos subay sa Letter of Instruction 191 nga naghulma sa Philippine Motor Vehicle Liability Pool. 
Niadto usab nga panahon, ang CTPL alang sa pribadong sakyanan gihuptan sa usa ka consortium sa mga private insurance companies uban sa GSIS. 
Ang GSIS karon may naghupot sa CTPL sa mga sakyanan sa goberno. (PIA)

<b>Cebuano News: 2008 IRA mas dako pa kaysa miaging tuig</b>
<u>Rey Anthony Chiu</u> 
Tagbilaran City (16 July) -- Dunay usa ka quarter ning tuig nga ang madawat nga Internal Revenue Allottment sa kalungsuran gamay ra, apan pasabot ni Kongresista Edgar Chatto, mas daku pa gihapon ang kinatibuk-ang madawat nga IRA ning tuig kon itandi sa 2007. 
Kini gibutyag ni Chatto sa usa ka pakighinabi sa radyo human nila ikasulti ang mga tinugyanan sa Department of Budget and Management (DBM) sa tigum didto sa Balilihan. 
Matud ni Chatto, ilang gidapit kauban sa tulo ka Kongresista sa Bohol ang mga rehiyonal nga tinugyanan kauban sa DBM, PNP, GSIS ug uban pa, aron personal nga ikapatin-aw sa mga ang mga hisgutanan nga buot mahayagan sa mga mayor. 
Usa na niini mao ang nabalita sa mga mayor nga posibleng epekto sa gidawat nga pundong pahat sa mga local nga kagamhanan gikan sa nasudnong kagamhanan ning tuiga. 
Ang pahayag ni Chatto, matud niya, base usab sa patin-aw sa DBM kinsa mipadala sa ilang tinugyanan didto sa hinan-ay nga tigum sa mga mayor ug opisyal sa lalawigan didto sa Balilihan niadtong Martes. (PIA)

<b>Cebuano News: "Linis Bago Alis" project, ilusad</b>
by <u>Romy B. Pena</u> 
Butuan City (July 17) -- Ang panggamhanan sa dakbayan sa Butuan pinaagi sa buhatan sa City ENRO sa pag-abag sa Kadiwa management maglusad sa "Linis Bago Alis Project" karong Agosto 1, 2008, diin ang Kadiwa Employees Canteen maoy pilot area alang sa implementasyon sa maong proyekto. Kalabot sa maong paglusad usa ka dry run ang ipahigayon karong Hulyo 17, 2008 sa susamang venue. 
Ang "Linis Bago Alis Project", usa ka pamaagi aron suportahan ang programa sa syudad nga Ecological Solid Waste Management. Kini usab makaagni sa pagdisiplina sa kaugalingon sa pag-obserbar sa kalimpyo sa tanang customers ug empleyado una mobiya sa ilang gikan-an nga canteen, opisina ug uban pang mga dapit. 
Ang angayan nga buhaton aron magpabilin ang kalimpyo mao kining sumusunod: 1) siguroon sa pagbutang sa tanang ginamit nga plato, kutsara, tinidor, baso, mga sobrang pagkaon ngadto sa tukmang dapit; 2) siguroon sa paglain ang personal nga basura una ibutang sa gitugot nga sudlanan sa basura; 3) siguroon nga ang inyong butangan sa basura mugawas sulod sa 5 minutos una ang pagsira sa establisamento ngadto sa haum nga butanganan sa basura; 4) siguroon nga sa pagbiya sa gikan-an limpyo ug hapsay alang sa sunod nga paggamit. Aron magpabilin ang kalimpyo sa atong palibot gihangyo ang inyong makanunayong suporta ug kooperasyon alang sa kalampusan sa maong proyekto. (Butuan City Hall-PIO/ PIA-Caraga) 

<b>Cebuano News: Gimugna nga bantay-dagat nanumpa</b>
<u>Romy B. Pena</u> 
Butuan City (July 17) -- Nanumpa ang bag-ong gimugna nga Bantay-Dagat kaniadtong adlaw nga Huwebes, Hulyo 10, 2008 didto sa Barangay Lumbocan ning dakbayan. Ang mga nanumpa naglamkob sa mga lumulupyo sa maong dapit. Ug gitambungan sa mga Barangay opisyal sa pagpangulo ni Barangay Captain Romeo Madrid, ug mga sakop sa Caraga PNP Maritime Police, ubos sa pangulo ni PSUPT Angelito Gonzales, Regional Director. 
Tumong ug tuyo sa kamugnaan sa Bantay-Dagat mao ang pagsanta sa mga natigayon nga illegal fishing nga kahimuan sa ubang mangingisda ug tungod sa dili maayong resulta sa illegal fishing, nga diin bisan ang gagmay nga isda maangin hinungdan sa paggamit sa gidili nga kagamitan sa pangisda. 
Gipasabot hi Honorable City Mayor Democrito D<pd>.</pd> Plaza II, nga andam siya mosuporta pinaagi sa paggamit sa speed boat sa City Government kong adunay namatikdan nga illegal nga pangisda. Human sa gipahigayong hamubong programa gihimo ang pagsunog sa nakompiska nga kagamitan sa sud-sud nga pangisda. Ang maong kalihokan ubos sa pagpasiugda sa buhatan sa City Agriculturist, nga gipangunahan ni Engr<pd>.</pd> Alberto Buca, OIC City Agriculturist. (Butuan City Hall-PIO/PIA-Caraga)

<b>Cebuano News: Presidente Arroyo mibati sa kalisod sa Pilipino</b>
<u>Rebecca Cadavos</u> 
Pasay City (17 July) -- Aron paghatag ug suporta sa milyon-milyon nga mga kabus, tungod sa nagkataas nga kalibutanong presyo sa bugas, ang gobyerno nakamintinar sa National Food Authoprity kon NFA sa P18<pd>.</pd>25 kada kilo, si Presidente Gloria Macapagal-Arroyo nagkanayon atul sa iyang pagpakigpulong sa miaging adlaw sa Philippine Training Trade Center kon PTTC, Pasay City. 
Gipasabot sa Presidente nga aron kini mapatuman, naggasto kita ug otso bilyones ka pesos ug nagsige pa. 
Gipahibalo sa Presidente nga ang bugas sa Thailand, P56 kada kilo, sa Vietnam usab P67, ug didto pa ang Pilipinas mipalit, matud sa Presidente. Ang bugas sa Indonesia diin may subsidiya, P25<pd>.</pd>30 ug sa Malaysia usab P27 kada kilo, dugang pa niya. 
Siya nagpasabot ngano nga mas ubos ang atong presyo, bisan pa sa komersyal o sa NFA nga bugas. "Either magaling tayong lahat na mga bansa na humawak ng pangmundong krisis, o kasinsama lamang tayo sa isa't-isa," tipik nga mensahe sa Presidente atul sa iyang pagbisita sa tigum sa Alternative Fuels for Public Transport ug Launching sa Department of Transportation and Communications kon DOTC's Katas ng VAT: Microfinance for the Wives and Immediate Families of Public Utility Drivers and Conductors. 
Alang sa jeepney drivers ug mga sumasakay nga naduot tungod sa nagkadoble-dobleng presyo sa diesel, "we are fighting kotong and colorum to boost driver's income while keeping fare increases to the cost of one text message per ride," nagtumbok ang Pangulo. 
"We have been listening, pondering, lending our ears, and taking needed actions, harnessing all the resources at our command," siya nagkanayon. (PIA-Southern Leyte)







5







Title:Ang Sangputanan sa Makasasala
<b>Ang Sangputanan sa Makasasala</b> 
Vicente Rama

-Dili mahimo, Elvira; sultihan kó gayud si Tatay ug si Nanay mó ning atong pagkabutang; sultihan ko silá nga kitá naghinigugmaay ug ang akong mga tinguha pulós matarong ug dili ang pagpasipala kanimo. 
-Ayaw lagí intawon ug sultihi, Luis. Kasab-an unyá akó, paw-on. ¿Dili ka bá malooy kanako? 
Maó kini ang nabati nga sulti sa duhá ka mga binihag ni Cupido, sa taliwala sa usá ka tanaman nga anaa mahimutang sa luyó sa usá ka Simbahan. 
Ang kagabhion matahum uyamut. Ang Bulan nagakasalop na, daw naikog nga modan-ag niadtong duhá ka kalag nga nagkinahanglan sa kangitngit, kanang tabil nga dakú ug maitum sa Kinaiya nga gihalaran sa mga naghigugmaay, aron motabon sa ilang mga paniba sa dugós nga matam-is sa gugma. 
Gabii. Ika 7 ang takna. Usá ka tigulang lake, nga nagsapót sa usá ka amerikanang malinis, misaká sa baláy ni Elvira ug naghatag "maayong gabii". 
-Maayo, dayón-mitubag si Capitán Martin, amahan ni Elvira nga tigulang usab. 
Ang misaká maó si Don Severino, amahan ni Luis, nga nagpahayag pag-ingon: 
-Capitán Martin, unsaon ta mán. Ingon kanato nga tigulang ná, kitá na usab ang magtuman sa tuyo sa atong mga anak. Mianhi lagí akó aron sa pagpahayag kaninyo nga si Luis, ang bata kó, buut mangasawa sa inyong bulak nga si Elvira. Akó, sa akong bahin, uyon sa iyang tuyo. 
-¿Nagkasabut na bá silá?-misuná si Capitán Martin. 
-Kaná kay gisugo akó ni Luis, dayág na lang nga humana nila sabuti. Mogulá na bá lang ang uhong kong wala pay daog-dog. 
-Kaná amo pang pagasabutan, Iyo-Binoy, ug balik lamang dinhi tapus ang tuló ka adlaw. 
Si Don Severino nanaog nagkatawá. 
Gabii gihapon. Nagatubangay pagsulti si Capitán Martin, si Carlota nga asawa niya, ug si Elvira. Kining ulahi malipayon kaayo, nagsalig katawa, nagpakilokilo sa iyang mata kang Plácido, ang suluguon niya ug ni Luis, ug magdadala sa ilang mga sulát. Si Plácido maoy binatonan usab sa balay ni Capitán Martin. Kini, sa walá madugay, nagpahayag pagingon: 
-Si Luis, ang anak ni Don Severino, mangasawa kang Elvira. ¿Mouyon ka bá niini, Carlota? 
-Sa akong bahin-mitubag si Carlota-uyon akó. Ang banay ni Luis, dungganan man usab, ug siya si Luis akong nailá nga buotan, mahilumon. Labut pa, panahon na usab nga minyoon ta ná si Elvira. Dugay na siyang nag-antus..¡Alaut nga anak kó! ... ¡Waláy palad!... 
Ug si Carlota, ang mapinanggaong inahan, mihilak kay nahinumdam sa mga pagantus sa iyang anak, sa palad nga mapintas nga gipaangkon kaniya sa Kalangitan. 
-Ayaw paghilak Carlota-giam-aman ni Capitán Martin. Si Elvira maluwas ná. Ayaw pagsaba kay hibaloan unya hinoon sa mga tawo.... 
Si Capitán Martin nagsulát dayon kang Don Severino ug ilang gikasabutan nga ang kaminyoon sa ilang duhá ka anak himoon sa katapusan niadtong bulana, Diciembre. 
Adlaw ná sa likodlikod. Ang kadasig ug kalipay naghari. Si Plácido, ang nakasusi ug nahibaló sa tanang kinabuhi ni Elvira, miingkib sa iyang dila, gikulbaan ug nagkanayón: "Pasayloa akó Bathala; akó waláy labut sa tanáng gibuhat ni Elvira; akó usá lang ka suloguon". 
Usa ka tawong nagkamisin misulod sa baláy ni Capitán Martin ug gihatag ang usá ka sulat alang kang Elvira. Ang maong sulát nagingon: "Maluibon: Waláy sapayán nga akó imong talikdan ug kalitan pagluib. Dunay Bathala nga maalam gihapon mosilot sa mga mabudhion. Gipalabí mó ang usá ka batan-ong burong ug gitalikdan mó kining karaang tag-iya sa imong kalag ug lawas. ¿Hain na ang atong anak? ¿Hain mó tagoa? ¡Waláy ulaw! 
Ang kalipay mó dili magdayon; pagbantay. ¡Paghinulsul nga daan! 
Victor CORDOBA 
Si Elvira tapus ug basa ning sulát, miluspad ug natumba: gipanawan. Si Plácido, ang bugaw niya, miduol pagkalit ug gikuha ang makalilisang sulát; iyang gitago ug gisulod sa bulsa, nalisang nga hibaloan ang mga makalilisang pulong ni Victor. 
Gabii. Madulom ug matugnaw. Apan sa baláy ni Capitán Martin ang katugnaw walá mabati, ni ang haguros sa hangin nga bagyohon. Ang tanang kasingkasing nagdilaab sa kalipay ug sa babá sa tanang dinapit nakita, daw bulak nga waláy pagkalaya, ang pahiyom, ang katamisan.... 
Mao ná ang kasal ni Luis ug ni Elvira. Niadtong gabhiona gihimo ang "recepcion" ug sayaw nga gipasidungog sa bag-ong magtiayon alang sa ilang kahigalahan. 
Ug si Plácido ¿hain na? Si Plácido nanaog sa silong ug milingkod sa pultahan. Nalisang, malusparon, waláy umoy ug naghilák. Siya nakailá kang Victor nga maoy tawo nga mabangis ug dili mahadlok kong dunay buut buhaton. Miilá siya nga si Victor gilimbungan ug nga si Elvira angay bitayon. Gihikap ang sulát ni Victor sa iyang bulsa ug nagsulti siya dang usá: 
-Pasayloa akó, Bathala kó. Akó waláy salá; akó gisugo lang, ug angay magtuman. Víctor, si Plácido, ang karaan mong higala, dili magbudhi kanimo. 
Ug nagbakhó siya, nagbasul sa iyang salá, naghinulsul.... Ug sa taliwala sa iyang mga pag-antus, nahikatulog. 
Ang sayaw nagapadayon sa taas sa baláy ni Elvira. Madasigon kaayo. Kasaba, hudyaka, honi........Ang mga "rag", "two-step" "waltz" nagsunodsunod: walay bugto. Si Elvira ug si Luis misayaw ug nagparis silang duhá. 
Usa ka tawo nga walá hiilhi, nagpinurong, nagkamisin lang ug nagkalsonis ug purol, midasmag sa pultahan sa silong ug misulod. Usá ka diyutayng putos maó ang iyang dalá. Giduol si Plácido nga natulog ug gipamulongan pagingon: 
-Pahawa, pahawa dinhi; palayó, kong ikaw dili buut silotan sa imong salá. 
-¡Víctor! ¡Víctor! ¡Pasayloa akó! 
-¡Waláy pasaylo alang sa mga mabudhion! Mga tawo nga ingon kaninyo angay dugmukon, punggotan sa liog, patyon.... 
-Matuod ang mga pulong mó; apan ¿matarong bá nga lakip ang mga waláy salá, ingon nianang mga dinapit sa taas, imong silotan sa kamatayon? 
-¡Lakip silang tanán! Ang ilang kalipay dili matarong, maoy usá ka pagyubit, kay silá nahibaló sa kahimtang namong duhá ni Elvira. ¡Kanáng Pari nga nagkasal kanila maó ang gabunyag sa among anak! Apan,  ¿hain ná ang anak kó? ¡hain si Nenita? 
Ang mga matá sa tawong nagpinurong nanglugmaw sa luhá. Daw nahinumdum sa usá ka binuhat nga sumpay sa iyang kinabuhi; daw nagatan-aw sa pagkawalá ug pagbiyang dayong níng kalibutan sa usá niya ka anak. Mihunong pagsulti. Mipasilang sa usá ka lungag ug misugat sa iyang mga matá si Elvira ug si Luis nga nagsayaw gihapon, samtang si Don Severino, hupong sa kalipay ug bino, naglaylay. Ang mga matá sa tawo misiga daw kilat ug misinggit pagingon: 
-¡Mga banyaga! ¡Karon matapus kitang tanán! 
-¿Unsay buhat mó?-misinggit si Plácido nga midagag kusog sa pagtan-aw nga ang putos nga dalá sa tawong nagpinurong giduslitan. 
Usá ka pagbutó nga makalilisang ug nakapakurog sa tibuok lungsod, nabati. Ang tanáng mga molupyo namangon ug gikuyawán tungud sa kasipá nga milanog. Ang baláy ni Elvira nadugmok ug gilupad. Mga lawas sa tawo nga napikaspikas, nakita nga nawasigwasig sa kadalanan. 
Midugok ang mga punoan. Ang mga pagsusi gihimo. Hibaloan nga ang giduslitan sa silong sa baláy maoy usá ka bomba sa dinamita. Gihipus ang mga patay ug samarán. Hikaplagan ang usá ka babaye ug lake nga naggakus, apan pulós samarán: maó si Elvira ug si Luis nga hiatlan nagsayaw sa pagbutó. 
Ang tibuok lungsod nagubut. Walá makatulog tungud sa kalisang. Tanán pulós pangotana kong kinsay nagbutag dinamita. Si Pari Tomas, ang nagkasal, natuló ka piraso ang iyang lawas. Ang mga lingganay nagbuntag pagbagting sa "agonías". 
Sa pagkabuntag, tungud kay waláy nanug-an, gidakop sa mga punoan ang tanáng mga silingan ug nanan-aw sa sayaw dihá sa silong, ug pinusasan ang kamut, gisunodsunod sa mga polis, sa Piskal ug uban pang mga punoan. Usá ka tawong nagkurog, si Plácido, miduol pagkalit ug gipahayagan ang Piskal sa ingon: 
-Ginoo, kining tanán ninyong dinakpan waláy salá. Buhii silá ug asoyan ko kamó sa matuod. Ang nagduslit ug nagbutag dinamita maó si Victor Cordoba, karaang hinigugma ni Elvira. Si Victor iyang gibudhian, ug dili lamang gibudhian, kong dili gikuhaan sa iyang kalipay: maó ang iyang anak, ang anak nilang duhá ni Elvira. ¡Oh! pagkamakalilisang itug-an! (Si Plácido mihilak ug walá makatapus pagsulti). 
-Padayon, padayon pagtug-an kay dili ká maunsa-miingon ang Piskal. 
-Aron sa pagtago sa mga matá sa iyang bag-ong hinigugma nga si Luis, ang iyang anak nga may tuló pa lang ka bulan, gipatay ug akó maó ang naglubong sa ilalum sa ilang balay, sanglit maó ang binatonan nga iyang sinaligan. Niining tanán waláy laing nahibaló kong dili kami dang duhá. Gitalikdan niya ang amahan sa bata nga, iyang gianak ug namana kang Luis, usá ka batan-ong sapian, apan waláy hibangkaagan. Si Victor nangita sa iyang anak, bungang matahum sa iyang unang mga gugma, ug walá namo tug-ani. Si Victor nagpadalag sulat kang Elvira ug nagpahibaló sa iyang pagabuhaton. Kining sulata anía basaha ninyo (gitunol ang sulát nga iyang gitago sa pagkatumba ni Elvira). Ang salá ni Elvira dakú kaayo ug angay silotan sa usá ka silot nga mapintas sama sa gipahamtang ni Victor kaniya. Busa, kong kamo nangita sa makasasala, nga bitayon ninyo dili kining mga waláy salá nga dinakpan, dili usab si Víctor nga gibudhian, kong dili si Elvira ug kining alaut nga sulugoon niya nga naglubong buhi sa usá ka bata nga "inocente". Nianang dapit nga gibutangan sa dinamita, anaa dihá ang lubong sa alaut nga anak ni Victor ug dihá karon inyong makita ang mga bukog sa namatay kay ang yuta nagisi aron kahá dili matago ang makalilisang salá". 
Ang Piskal namahid sa iyang agtang nga gisingot, walá makatingog, ug nagsugo gilayón nga buhian ang tanáng dinakpan. 
Ang mga punoan miadto sa Tambalanan, aron sa pagsukót kang Elvira nga nagkadugo sa iyang mga samád; apan kini himatyon ná ug nagpangyamyam pag-ingon: 
-¡Pasayloa akó, Victor! ... Akó gisilotan sa Langit ... ¡Oh! anak kó, pinalangga kong Nenita ... ¿hain ka ná? 
Ang kamingaw ug kahilum mihari pagkalit. Ang mga "Hermana de Caridad" nangluhod ug nangadye. Ang Piskal ug kauban midukó ... Si Elvira miginhawag hataas ug ang iyang kinabuhi natapus....







3







Title:Balyan (2)
Sa pag-abot nila sa kapilya, misurok dayon ang dugo ni Lando kay nakita niyang daghan lang gihapong tawo sa kapilya aron magpatambal.
"Pre, abi ba nakog mibalhin nag panambal si Datu Pikong," sulti ni Lando sa iyang kompareng si Berto.
"Aw, basig gigamit lang gihapon niya ang kapilya kay wala pa man ta magsugod og <i>repair</i>, Pre," sulti ni Berto.
"Bisan na, Pre. Ato na man siyang nasultihan. Wa ko kaangay anang iyang gihimo. Gilaliman kag mangilad siya sulod sa kapilya? Yuna pa, nagpatambal man ka niya, unsa may resulta?"
"Kining piang sa akong abaga, sigeg suol. Iya rang gihaplasan ug gihilot. Naayo baya," sulti ni Berto nga nagpatuyok-tuyok sa iyang abaga.
"Sulagma ra to. Tara, adto na tas kapilya."
Nagpanon ang grupo ngadto sa kapilya. Nanginspeksiyon dayon ang mga kauban ni Lando sa kahimtang niini. Gitan-aw nila ang atop, ang mga trases ug bungbong. Si Lando naghulat nga mahuman ang balyan sa pagtambal sa kabahong sa tiil sa usa ka tigulang nga babaye. Dihay gidukdok nga dahon si Datu Pikong ug iya kining gihampol sa kabahong sa tigulang. Giluod si Lando nga nagtan-aw. Susmaryosep! Mao ra to? Modako gyod nag samot, sa hunahuna pa ni Lando. Human sa pagtambal, gihatag sa babaye ang usa ka dumalagang manok sa balyan. Gidawat ni sa balyan ug gibutang sa ilalom sa lamesa. Nanginit na sab ang dugo ni Lando, apan gipugngan niya ang iyang kaugalingon. Misuksok siyag kalit sa linya aron maestorya ang balyan. Iyang giagig komedya ang pagpahinumdom sa saad niining mobalhin og panambal. Nangatarongan ang balyan nga wala pa man magsugod ang pag-ayo sa kapilya, busa iya unang gigamit.
"Okey lang na, Datu Pikong. Pero kinahanglang mopahawa ka na karon dayon. Sugdan na namo ang pagbungkag sa atop," sulti ni Lando.
Wala sa ilang plano ang pagguba sa atop nianang adlawa, apan namakak siya aron lang mobalhin ang mining mananambal. Giatubang ni Lando ang mga tawo ug kusog ang tingog nga miingon: "Mga Manong, mga Manang, mga Higala. Mangayo kog pasaylo sa pagdisturbo kaninyo, apan kinahanglan nga mobalhin mog laing lugar karon dayon kay amo nang sugdan ang pag-ayo sa kapilya."
Naghunghongay ang mga tawo ug misunod sa mando ni Lando. Si Datu Pikong wala lang sab moreklamo ug gihipos ang pipila ka butang sa iyang lamesa. Gibitbit niya ang manok nga gigasa sa tigulang nga babaye ug milakaw kini subay sa dalan padulong sa San Isidro. Misunod sab nga daw ikog ang iyang mga pasyente. Naay nagtinabangay pagyayong sa lamesa sa balyan.
Nalipay si Lando sa iyang nahimo. Napalagpot ra niya ang balyan. Iyang gipasaka ang iyang mga kauban sa atop aron idayon nag taktak ang mga inak-ak nga miaksiyon nag kahulog. Nagsabot sila nga sa sunod Sabado ug Domingo, sugdan na nilag ayo ang kapilya ug ilisan na ang mga dunot nga trases aron taoran og bag-ong atop. Samtang nalingaw sa pagtrabaho ang iyang mga kauban, gisubay ni Lando ang palibot sa kapilya. Libon na kaayo ni. Basig gibalayan nag mga halas. Kinahanglan nang hagbason, hinloag maayo. Iya kining gitiman-an nga usa sa angay nilang buhaton. Dako-dako sab ning trabahoa kay lapad ang luna sa kapilya. Aron madani ang mga tawo nga moagis kapilya, kinahanglan nga nindot kining tan-awon ug limpiyo ang palibot.
Mobalik na unta si Lando sa iyang agi dihang namatikdan niyang adunay dalangtas sa kalibonan. Morag pirme kining agian. Naikag siyang mahibalo kon unsay tumoy sa dalangtas, ug iya kining gisubay. Nakita niyang padulong diay sa dakong balete duol sa sapa-sapa. Duol sa balete nakita ni Lando ang gamayng hawan ug sa sentro niini dihay giugbok nga kawayang gisiak makaupat ang tumoy ug gitungtongag pikas nga bagol. Sulod sa bagol adunay mama, tabako ug usa ka itlog. Kining higayona pa lang makakita si Lando og ingon niining butanga. Apan nasakpan dayon niya kon unsay gamit niini. Usa kini ka paghalad. Halad ngadto sa mga diwata! Apil ni sa binuang ni Datu Pikong! Morag napalong ang panan-aw ni Lando sa pagsurok sa iyang dugo. Iyang gipatid-patiran ang kawayan, ug nangalagpot ang bagol ug ang sulod niini. Wala lung-i ni Lando ang pagsikad hangtod nga natumba ang kawayan. Wala pa matagbaw, iyang gitindak-tindakan ang kawayan hangtod nga napislat kini. Diha pa lang siya mahuwasi sa iyang kalagot. Mibalik siya sa kapilya ug nanag-uban ang grupo pauli sa ilang tagsa-tagsa ka panimalay.
Nakamata si Lando kay giyugyog siya ni Luisa dungang sangpit sa iyang ngalan. Nagbati na kuno siya. Morag panahon na kuno niya. Gibatig kakulba si Lando ug nagdali-dalig dagkot sa lampara. Nagsul-ob dayon siyag pantalon. Wala na niya ilisi ang iyang tisirt. Gitan-aw niya ang relo sa iyang pulso: alas tres sa kaadlawon. Diha pa niya naamgohi nga kusog kaayo ang ulan. Naglagubo ang ilang atop sa nag-inilogay nga mga lusok sa ulan. Bitbit ang usa pa ka payong kay basig walay payong si Manang Minda, milakaw si Lando nga naggamit og plaslayt aron iiwag sa dalan padulong sa balay sa mananabang.
Walay kakuliang nahibalik si Lando uban ang mananabang. Giandam dayon ni Manang Minda ang iyang galamiton. Nagpabukal kini og tubig, samtang si Lando nagtemplag instant nga kape ug nag-abrig de latang sardinas aron ilang ipamahaw. Pagkahimutang sa tanan, nag-apong na si Manang Minda sa kilid ni Luisa. Matag karon ug unya molili si Lando sa lawak, ug sultihan siyang Manang Minda nga dili mabalaka kay normal ang dagan sa pagpanganak ni Luisa. Dugay pa kaayo ang kal-ang sa kontraksiyon sa tiyan ni Luisa.
Pagka alas otso sa buntag, gigawsan nag tubig si Luisa. Apan usa ka oras ang milabay, wala gihapon mogawas ang bata. Hangtod nga nakapaniudto na lang si Lando ug Manang Minda, wala gihapon mogawas ang bata. "<i>Dry labor</i> ni," sulti ni Manang Minda nga morag normal lang kaayo nga panghitabo. Wala pa kuno moabri ang puwerta. Wala kunoy problema kay normal ang posisyon sa bata. Kon panahon nang mobusog ang tiyan ni Luisa, dunganan na lang kini sa iyang utong aron mogawas ang bata.
Apan gibati nag kabalaka si Lando. Gusto siyang mahuman na ang pag-antos ni Luisa. Nakita niya nga daw luya na ang iyang asawa bisan tuod og mopahiyom kini kon makita siya. Nadugangan ang iyang kaguol kay ang ulan wala pa motuang. Bisag udtong dako na, ngitngit gihapon kaayo ang kalangitan. Sa iyang paminaw morag mikusog ang ulan imbes mohinay. Katingalahan kini kay dili pa man unta tinghabagat.
PASADO alas kuwatro na sa hapon dihang nabati ni Lando ang pag-utong sa iyang asawa. Sa paminaw ni Lando, morag mabugto na ang mga ugat ni Luisa sa pag-inutong apan wala pa siyay nabating uha sa bata. Wala kaagwanta, misulod si Lando sa kuwarto aron tan-awon ang kahimtang sa iyang asawa. Gigiyahan ni Manang Minda si Luisa. "Sige, utong," matod pa niini. Apan bisag unsaog utong ni Luisa, dili mogawas ang bata. Nakita ni Lando nga naglisod gyod si Luisa. Siya ang gikapoyag paminaw sa pag-inutong sa iyang asawa ug migawas na lang siya sa kuwarto. Nagpaso-paso siya sa sala nga dili mahimutang. Taudtaod, migawas usab si Manang Minda nga gipaningot pag-ayo. Namatikdan ni Lando nga gianinohan og kabalaka ang nawong sa mananabang.
"Nagpahulay sa si Ma'm Luisa. Sa sunod kontraksiyon, basig mogawas na ang bata," matod sa mananabang nga nanarapo sa iyang nawong. "Ingon niana gyod ang unang panganak, lisod," dugang niini.
"Kulbaan na ko ani, Manang Minda. Ato na lang dad-on si Luisa sa Calinan. Daghan pang jeep sa <i>crossing</i> ron. Akong hulaman ang kabaw ug kariton ni Nong Kulas."
"Sige, iandam lang na. Maayo nang managana ta. Sa pagkatinuod, wala may problema unta. Naa na man sa puwerta ang bata. Natingala lang ko nganong dili mogawas. Di man pod dako ang bata."
Ngitngit na dihang nakuha ni Lando ang kabaw ug kariton nga giatopan og plastik. Si Nong Kulas ang nagdala sa kabaw. Gisapnay ni Lando si Luisa og gipahiluna sa kariton ug nanglakaw na sila uban ni Manang Minda. Sa paminaw ni Lando, daw migara ang ulan kay mikusog ang hangin nga nagbali-bali ang hapak. Nabasa gyod sila sa salibo sulod sa kariton. Bisan sa katugnaw, gipaningot si Lando tungod sa kabalaka ug kakulba. Halos wala nay umoy si Luisa. Nag-agulo kini sa kasakit. Ug misamot pa gyod ang iyang kakuyaw dihang miingon si Nong Kulas nga nagbaha na ang sapa. Pagtan-aw ni Lando, miawas na tuod ang sapa. Iyang giplaslaytan ang unahan ug nakita niyang kusog kaayo ang agos niini nga nagdalag daghang putol nga kahoy, bunga sa lubi, bani sa saging ug ubang hugaw. Giplaslaytan niya ang tulay, apan wala siyay nakita! Gibanlas na kini! Ang bag-ong tulay, nawala na!
"Dili ta makatabok niini, Sir Lando. Kon dili moundang ang ulan, mokusog pa ning baha. Ug kon moundang man, tulo pa ka oras una mokunhod ang tubig," matod ni Nong Kulas.
Gusto untang manaog si Lando aron mangitag katabokan, apan gibuyag siya ni Nong Kulas. Sa dagan sa baha, walay parte sa sapa nga mahimong katabokan. Delikado kaayo kay nagabul-og pa ang baha. Supak man sa iyang buot, walay nahimo si Lando kondili mobalik sa ilang agi. Gihatod silag balik ni Nong Kulas ug gibilin niini ang kabaw ug kariton aron magamit dayon kon kinahanglanon. Sa ilang balay, nagsugod na sab ang kontraksiyon sa tiyan ni Luisa, apan dili gihapon mogawas ang bata. Mahadlok na si Lando nga motan-aw sa iyang asawa nga wala nay kusog. Hinay na ang ginhawa niini. Dili na gani kautong. Naghulat siya sa sala, ug nangadye atubang sa altar nga gitungtongan sa estatuwa sa Sagrada Pamilya. Taudtaod, migawas si Manang Minda ug nakita ni Lando ang dayag ang kabalaka sa nawong niini.
"Sir Lando," sulti ni Manang Minda. "Dili ko kasabot aning kahimtang ni Ma'm Luisa. Kusog ang iyang pagdugo. Akong tawgon si Datu Pikong. Magpatabang ko niya."
Sa pagkabati ni Lando sa ngalang Datu Pikong, miulbo ang iyang kasuko. "Unsa?" misinghag si Lando. "Ayaw pagtiawg ingon niana, Manang Minda. Abi ba nakog ikaw ang kinahawran dinhis baryo, unya tawgon na hinuon nimo tong mangingilad?"
Nakalitan si Manang Minda sa masuk-anong tubag ni Lando ug mibalik kini sa kuwarto. Apan wala madugay, migawas na sab kini. Nataranta na kini.
"Dili mohunong ang iyang pagdugo, Sir Lando. Wa na ko masayod unsay buhaton. Naluoy kong Ma'm Luisa. Tawgon na nako ang balyan. Kahibalo kong dili ka motuo niya, apan wa may mawala nato kon ato siyang sulayan samtang dili pa ta katabok sa sapa. Delikado kaayo ang kahimtang ni Ma'm Luisa."
Wala na motingog si Lando. Nakuyawan siya sa balisang tono sa tingog ni Manang Minda. Tataw kaayo ang gibating kabalaka niini. Wala na gani kini maghulat og tubag ug migawas na nga nagbitbit sa payong ug plaslayt. Nahabilin si Lando sa sala. Dihang nabati niya ang agulo ni Luisa, iyang gisulod ang kuwarto. Nagisi ang iyang kasingkasing sa pagkakita sa makaluluoy nga kahimtang sa asawa. Sa nawong niini, makita ang sakit ug kalisod nga gibati. Hinay kaayo ang gininhawaan niini. Nalisang si Lando pagkakita sa daghang dugo nga miumog sa habol. Basig mamatay si Luisa! Dili! Gigunitan niya ang kamot sa iyang asawa ug mihilak siya. Naunsa na ba ang kalibotan? Nakawang lamang ang tanan niyang pagpangandam. Kinsay magdahom nga daghang aberiyang mahitabo? Karon pa nga manganakay ang iyang asawa!
Wala na mamatikdi ni Lando kon unsa kadugay ang iyang paghinulat kang Manang Minda. Sa iyang paminaw, daw miundang ang aginod sa mga takna. Gusto niyang motulin ni! Apan mora hinuon siyag gisungog. Gipiyong na lang niya ang iyang mga mata ug nangadye. Nangadye siya ug nangadye. Nakalukso siya sa kahinangop dihang nabati niya ang kasikas sa sala. Migawas siya sa kuwarto. Miabot na tuod sila si Manang Minda ug Datu Pikong. Nahumod ang balyan sa ulan ug nagpuga-puga kini sa iyang sinina ug pantalon. Pagkakita sa balyan kang Lando, nangatahoran kini, mingisi ug nagintang ang iyang pangag. Giliraw sa balyan ang iyang mga mata sa palibot sa sala, ug dihang nakita niini ang altar, iya ning giduol, gihilam ang estatuwa ug nanguros. Gibitad ni Manang Minda ang balyan padulong sa kuwarto. Nabati ni Landong naghilak si Manang Minda sulod sa kuwarto. Pipila lang ka gutlo migawas ang balyan, nangalot sa iyang ulo.








4







Title:Ang Ungo sa Sanpilar (2)
"Noy Milyo, maayo kini alang kang Inday Tikay, imong anak!"
Gidawat sa tindero ang duwaan, apan iya kining gikuniskunis. Siga ang iyang mga mata nga mitutok kang Iyo Boloy. Unya gilabay niya ang nagubang monyeka sa nawong sa tiguwang. Naigo ang ilong ni Iyo Boloy ug ang mga batan-on nangatawa.
"Layas na!" matod sa tindero.
MIPADAYON paglakaw si Iyo Boloy paingon sa merkado. Namatikdan niya nga ang pundok sa mga tawo nga iyang nalabyan nagbinayloay og mga kihat ug mga yango samtang nagpasigpat kaniya. Nganong dili man lang nila siya pasagdan? Matod niya sa kaugalingon.
Gibukhad niya ang iyang kamot ngadto sa mga tawo nga iyang nasugatan. Pipila da ang nanglimos kaniya. Gipasalamatan niya sila uban ang mga pulong: "Ang grasya sa langit anaa kaninyo!" Apan wala sila manumbaling sa iyang gipamulong ug pinataas ang ilang mga agtang nga nagpadayon paglakaw. Morag wala nila kinahanglana ang langit sa ilang kinabuhi.
Giduol niya ang namaligyag ukay-ukay.
"Ayaw akog buysita!" miingon ang babaye nga namaligya. "Wa pa koy halin sukad ganiha!"
Giwaling ni Iyo Boloy ang iyang panan-aw ngadto sa usa ka batang babaye nga nagtan-aw kaniya.
"Gusto mo kini?" ni Iyo Boloy nga milasnit sa usa ka monyeka ug usa ka bola nga lukay.
Miyango ang bata.
"Dawata, Inday," miingon si Iyo Boloy. "Imo na kini."
Ang bata nagpanuko ug kadawaton-dili sa gitanyag nga mga duwaan. Unya gidawat gayod kini sa bata. Apan unya, usa ka babaye miduol kanila ug gilabni ang mga duwaan gikan sa mga kamot sa bata.
"Ayaw pagdawat bisan unsa gikan kaniya," masuk-anon nga misulti ang babaye ngadto sa iyang anak. "Ungo kana siya!"
Nakapanglingo si Iyo Boloy. Dili tingali gayod nila siya masabtan. Wala gayod sila masayod giunsa niya paghigugma si Petra ug nga gilubong niya kini sa luyo sa ilang payag kay maoy kataposang hangyo niini. Ug usab, buot niyang matagad kanunay ang lubong sa iyang asawa. Layo kaayo ang sam-ang sa Sanpilar- mga lima ka kilometro ang gilay-on niini gikan sa bungtod. Karon, gitamay siya sa tibuok Sanpilar gawas lamang sa pipila nga nasuod niya sa iya pang kabatan-on; apan, bisan sila wala moapil sa paghingalan kaniyag ungo, nanagpakahilom lamang sila nga manghinan-aw.
Ungo! Ungo! Ug nakita ni Iyo Boloy didto sa iyang hunahuna ang iyang kaugalingon nga nahimong anananggal: natunga ang iyang lawas- ang ubos nga bahin nga naglakip sa mga paa, bitiis ug tiil nahibilin sa kasagingan; gitugkan og mga pako ang iyang bukubuko; nausab ang iyang panagway ug naningkag ang iyang buhok; ug siya naglupad-lupad ubos sa mga panganod sa Sanpilar kanus-a takdol ang Bulan ug ang mga lumulupyo nanagtanggong sa ilang mga kaugalingon sulod sa ilang panimalay, nangahadlok nga mabiktima niya. Mipasunding sa iyang alimpatakan ang anananggal nga mitugdon sa atop sa usa ka balay diin may babaye nga mabdos. Humot ang tiyan sa mabdos ug ang anananggal nangandam pagbalbal niini, naghulat nga ganoyon sa katulogon ang bana.
"Tinonto! Dakong binuang!" bagulbol ni Iyo Boloy.
"Boloy!" Milingi siya dihang may misangpit sa iyang ngalan. Si Iya Basyang diay, ang manindahay og tabako. Managkaila kaayo sila si Iya Basyang kay ang bana niining si Karyo nga dugay nang namatay may baol sa kamaisan didto sa bungtod sa Sanpilar ug kini kasikbit sa iya kaniadto mismong kamaisan ni Iyo Boloy.
"Dali," gikan ni Iya Basyang nga naggunit og tabako.
Miduol si Iyo Boloy sa nahimutangan ni Iya Basyang.
"Biya lang kana, Boloy." Gitunol ni Iya Basyang ang iyang tabako kang Iyo Boloy.
"Samo lang og biya, Basyang, basta kinasingkasing ang paghatag, bililhon na kaayo kini sa gihatagan," matod ni Iyo Boloy nga nagpahiyom.
"Wa ka pa mahutdi sa nindot nga mga pulong, Boloy. Nahinumdom hinuon ko sa akong Karyo niadtong nangharana kamo sa amo. Si Karyo ang moawit dinuyogan sa sista ni Pedring, samtang ikaw ang mobalak-balak. Hay, pagkanindot handomon sa panahon sa atong kabatan-on!"
"Bitaw. Nahinumdom sab ko niadtong nangharana mi sa ilang Petra unya gigukod mig pinuti ni Tata Igel, iyang amahan. Naluoy kong Pedring kay nadakin-as siya ug nadat-ogan niya ang iyang sista."
Mikagiki si Iya Basyang.
"Komosta man tuod kadtong bugtong anak mong babaye, Basyang? Daghan nag anak?"
"Ay, Boloy. Tua sa Manila mamuyo uban sa iyang banang drayber. Dugay na. Wa na man mahinumdom pagbisita sa ato. Tulo nay anak."
"Maypa ka. May tulo na ka apo. Kami si Petra wa gyod tugahi og anak sa Ginoo!"
"Ayaw lang na ikaguol, Boloy. Magtuman lang ta sa gilatid sa Diyos sa atong kinabuhi."
"Lain ato, Basyang, kinsa man diay imong kauban ron sa balay?"
"Naay mga apo sa akong ig-agaw nga akong gihangyo nga ari lang sa akoa mopuyo."
Miyango-yango si Iyo Boloy samtang giputos niya ang tabako sa usa ka pirasong dahon sa saging nga iyang gipunit gikan sa yuta.
Ang panagkabildo nilang Iyo Boloy ug Iya Basyang naputol tungod sa sininggitay didto sa unahan. Usa ka pundok sa mga tawo nagpadulong sa ilang nahimutangan pinangulohan sa usa ka tawo nga nagpanigbas sa hangin sa dala niyang kahoy. Nahimut-okan si Iyo Boloy. Morag siya ang punteriya sa mga tawo.
"Ang ungo mibalbal og bata!"
"Gisupsop sa ungo ang dugo ni Dongdong segun kang Bidok!"
"Tua karon sa klinika ni Dr<pd>.</pd> Santos. Himatyon!"
"Patya! Patya! Patyon! Ang ungo patyon!"
Ug ang das-og sa pundok didto mahisangko kang Iyo Boloy.
"Ayaw! Ayaw!" nakasinggit si Iya Basyang nga dali nga mihiplig sa daplin.
GIBUKA ni Iyo Boloy ang iyang mga mata dihang gibati niya ang kalabad sa iyang ulo. Iya kining gihikap. Gitan-aw niya ang iyang kamot. Dugo! Ugang dugo. Sa hanap niyang panumdoman mipuli ang merkado sa Sanpilar diin siya nagtindog ug gihatagan og tabako sa usa ka babaye. May pundok sa mga tawo nga nagpaninggit ug nagpaingon sa iyang nahimutangan. Unya may gahi nga butang nga nakaigo sa iyang ulo ug wala na siyay kalibotan sa misunod nga mga panghitabo.
Gipaliraw niya ang iyang mga mata. Iyang nakita ang pipila ka tawo nga iyang kauban niadtong lawak nga rinehasan. Dihay usa ka tawo nga didto sa gawas sa rehas, miduol kanila. Wala niya maklaro kon lubos asul ba o abohon ang bulok sa gisul-ob niining sapot. Nagpaduol si Iyo Boloy sa kinandadohan nga pultahan.
"Kinsa ka? Nganong ania ako dinhi?" sukna ni Iyo Boloy.
Ang tawo igo lang mitutok kaniya. Unya mikisdom ang nawong niini.
"Di ka motubag kinsa ka? Apan nganong nia ko dinhi?" sukit na usab ni Iyo Boloy nga nagkulismaot ang nawong. Misamot pagkisdom ang nawong sa tawong nagsul-ob og asul. Mitan-aw kini ngadto sa mga kauban ni Iyo Boloy. Gilingi niya ang iyang mga kauban.
"Ungo ka! Pinireso dinhi!" misinggit ang usa nga nagpurol lamang ug tag-as kaayog buhok.
Mibahikhik si Iyo Boloy. Ungo kuno ako, matod niya sa kaugalingon, pataka lag yawit tawhana!
"Gisupsop mo ang dugo sa usa ka bata didto sa lasang," miingon ang lain.
"A, dili. Ang bata gipahit sa usa ka bitin nga la' kaayo," matod sa tawo nga nag-asul.
"Bitin? Halas ba?" morag naalimungawan si Iyo Boloy ug milingi-lingi. "Hain ba ang akong sungkod kay patyon ko ang bitin?"
"Polis ako, Iyo Boloy," matod sa tawo nga nag-asul, "ug ang imong sungkod ug kalo tua sa akong lamesa. Iuli ko unya kadto nimo. Ug ang samad sa imong ulo amo nang gitambalan og tintura de yudo."
"Tsip," matod sa usa ka batan-ong binilanggo. "Wa na, ang ungo nabuang na."
Giablihan sa polis ang pultahan sa presohan-munisipal ug gipagawas si Iyo Boloy.
"Wa mamatay ang bata," matod sa polis ngadto sa mga binilanggo. "Matod ni Dr<pd>.</pd> Santos nga kon wa pa mahatagig first aid ang bata pinaagi sa pagsupsop sa samad aron ang dugo nga nasagolan na sa kamandag makagawas, nakaseguro siya nga si Dongdong di makaabot sa iyang klinika."
Nangahilom ang mga binilanggo.
Giagbayan sa polis si Iyo Boloy. "Makapauli ka na, Iyo."
"Asa? Hain ang amoa?" matod ni Iyo Boloy.
"Nalisoan na gyod na, mor pa," gikan sa usa ka binilanggo.
"Mora-mora da," sanong sa polis. Gisagakay niini si Iyo Boloy ngadto sa iyang lamesa ug gihatag ang sungkod ug kalo sa tigulang.
"Hapon na kaayo, Iyo. Mahimo man anhi ka sa munisipyo magpalabay sa kagabhion," matod sa polis.
"Mopauli ko. Naghulat si Petra sa among payag," pintok nga namulong si Iyo Boloy ug migawas siya sa munisipyo.
"Hulat una, Iyo," miagpas ang polis nga nagbitbit og duha ka buok puso. "Balona kini."
Gidawat ni Iyo Boloy ang mga puso.
Naglulaylay siya nga misubay sa dalan. Karon ug unya, itukod niya ang iyang sungkod sa yuta ug mohunong aron sa pagginhawa og halawom. Nagtuo ang mga buang nga nalisoan na ako sa utok, hagawhaw niya sa kaugalingon nga naghunahuna sa mga binilanggo didto sa munisipyo. Wa sila masayod nga naglabad lang ang iyang ulo.
"Kaluoy nimo, Iyo, nga nahimong biktima sa sayop nga pagtuo!" sulti sa usa ka tawo nga gikasugat.
"Maayong hapon, Iyo," pangatahoran sa lain.
"Mitawag ba si Petra kanako?" sukit niya sa manananggot nga iyang nasugatan.
"Patay na siya, Iyo, uy! Dugay na."
"Simbako. Naghuwat karon siya sa payag."
"Aw, mao ba?" matod sa manananggot nga mitutok kang Iyo Boloy.
UDTO na dihang nagmata si Iyo Boloy pagkasunod adlaw. Misakit ug nagngulngol ang iyang samad. Iya kining gihapuhap basin mahumpay ang gibati niyang kangulngol. Naglabad na usab ang iyang ulo. Ug gibati siyag kagutom. Nahinumdom siya nga ang gipanihapon niya kagabii mao kadtong duha ka buok puso nga gisulaan niyag asin.
"Petra!" sangpit niya. "Petra, hain ka ba?"
Apan walay mitubag.
Mibakod siya ug milingi-lingi. Ug nakita niya ang bayhon ni Iya Petra didto sa bentana. Naglantaw kini sa gawas. Dihang miusab siya pagtawag, milingi si Iya Petra ug misulti kaniya bahin sa hitabo didto sa kakahoyan ug sa merkado.
"Oo, gisupsop ko ang dugo sa samad sa bata, aron pagluwas kaniya. Ug ang ilang gibawos mao nga hapit na lang ko nila patya. Wa na silay pagbati kanako, Petra, sukad ka mibiya!" Nahinumdom na karon siya sa nahitabo kagahapon.
Daw nabati ni Iyo Boloy ang pulong ni Iya Petra nga nag-ingon nga kinahanglan magmatngon siya.
"Maayo nga magbantay sa sunod," matod niya nga mipabudlot sa iyang mga ngabil. Unya kalit lang nahanaw si Iya Petra sa iyang panan-aw. Mikurisdong ang iyang nawong ug nakaalimatmat nga nag-inusara da siya sa payag.
Gidumdom niya ang sako nga sudlanan og mga lagutmon ug dihay upat ka buok gagmayng mga kamote nga nahibilin. Gidala kini niya sa abohan ug gisulod sa kulon; gisabwan ang kulon og tubig ug gitak-ang sa tulo ka nagsinug-ang nga mga bato. Gipangita niya ang posporo. Human sugnori og kahoy ug uga nga mga langkay ang sug-angan, nagkadlit siyag posporo ug giduslitan ang lukay. Midilaab ang kalayo.
Human makakaon sa tinanok nga kamote, nanaog si Iyo Boloy. Wala na kaayo niya mabati ang kalabad sa iyang ulo. Manguha siyag lunhaw nga mga lukay sa lubi. Magdala siyag mga monyeka, trak-trak ug bola aron ipanghatag niya sa kabataan sa Sanpilar.
SAMA sa miaging adlaw, gisubay ni Iyo Boloy ang dalan dulhog sa kakahoyan paingon sa poblasyon sa Sanpilar. Nawala na ang kasakit sa iyang ulo samtang nagbitbit sa kagingking diin nagbitay ang mga duwaang lukay. Didto sa kakahoyan samtang siya nagkalingaw pagtan-aw sa kalanggaman nga nanagbalhin-balhin pagtugpa sa kasangahan, milingkod siya sa nag-igdal nga gamot sa bagalnga. Usa ka alibangbang nga mabulokon mitugdon sa tumoy sa iyang sungkod. Gidagpas niya kini ug kini milupad pahilayo. Mipahiyom siya nga nahimuot. Gitukas niya ang iyang kalo ug gipaypay sa iyang nawong.
Paghiabot niya sa poblasyon, midugok ang mga bata kaniya. Nahibulong siya kay way ginikanan nga namuyag sa kabataan aron magpahilayo kaniya. Gipanghatag niya ang mga duwaan sa kabataan nga saya kaayo ang mga nawong nga nanagduwa niini.
"Iyo Boloy, imna usa ni aron mainitan imong tiyan," timbaya sa usa ka batan-on nga nagtunol og usa ka basong kinutil nga bahal kaniya.
Nakamay-ong siya sa batan-on nga mao ang nagtunol kaniya og tuba sa miaging adlaw sa mao gihapong dapit. Gidawat niya ang baso, gihuypan ang bula sa kinutil ug giinom. "Salamat, Dong," matod niya.
Usa ka batang babaye miabot sa tindahan. Nagbitbit kinig usa ka monyekang lukay.
"Papa Milyo, niay akong monyeka... hinatag niya..." ug gitudlo sa bata si Iyo Boloy. Ang gitawag sa bata mao ang tindero kagahapon nga mikuniskunis sa samang duwaan ug gilabay sa nawong ni Iyo Boloy.
Igo lang miyango ang tindero, unya mikuha kinig usa ka budbod ug gitunol kang Iyo Boloy.
"Unsa man ni?" ni Iyo Boloy nga mahibulongon. Nausab ang tinagdan sa tindero kaniya.
"Imo na kana," hinay nga namulong ang tindero.
"Salamat!" ni Iyo Boloy.
"Ug, Iyo, dad-i ko ugma og dahon sa saging. Kanang udlot ug hinawob nang daan," matod sa tindero. "Ugma ko na ikaw bayri inighatod nimo niini."
"Ugma, Dong, dad-an ko ikaw, ug salamat ning imong budbod," gikan kang Iyo Boloy nga milakaw paingon sa merkado. Basig may biya nga tabako si Basyang alang kanako, hunghong niya sa iyang kaugalingon.
"Abi nakog di ka na katugbong karon, Boloy," timbaya ni Iya Basyang. "Nabaniog na baya sa tibuok poblasyon ang nahitabo kanimo gahapon. Buhi man ang bata. Ug... nagtugon diay kadto si Cleta, kanang naninda og puso ug dugudugo sa sulod, nga magpalala kanimog usa ka gatos ka puso."
"Anus-a man niya kinahanglana, Basyang?" sukna ni Iyo Boloy.
"Bisan ugma sa palis." May gikuha si Iya Basyang gikan sa nigo nga gibutangan sa iyang gitindang mga tabako. "O, imo na ni."
Gidawat ni Iyo Boloy ang tabako nga gidunol ni Iya Basyang. "Anugon tong gihatag nimo gahapon, wa nako magamit."
"Unsaon, nayatak-yatakan man sa mga tawo," sakgaw ni Iya Basyang.
Samtang nagsultianay sila si Iyo Boloy ug si Iya Basyang, may miabot nga usa ka tawo nga nagkalo og buli ug may gibitbit nga buyot. Kuyog niya ang usa ka bata nga namay-ongan niyang kauban niadtong bata nga napahitan sa bitin kagahapon.
"Iyo, ako si Badong, amahan ni Dongdong," matod sa tawo. "Kini si Bidok nagpahibawo nako nga nia ka. Mao nga mianhi gyod ko aron magpasalamat kanimo sa pagluwas nimo sa akong anak. Ug nia, imo na kini."
Gidawat ni Iyo Boloy ang buyot nga gihatag sa tawo kaniya. Bugas-mais ang sulod sa buyot.
"Salamat niini, Dong, may malugaw na kami si Petra," ni Iyo Boloy.
Mitan-aw si Badong kang Iya Basyang nga salabtonon kaayong mipahiyom.
"Ug, Iyo Boloy, sa di pa ko makalimot," ni Badong nga mipagawas sa usa ka butang gikan sa iyang bolsa. "Iuli ko kini kanimo. Linabhan na kana."
Ang bandana ni Petra! Singgit sa hunahuna ni Iyo Boloy. Gidawat niya ang bandana. Ug nanamilit si Badong.
Gitan-aw ni Iyo Boloy ang puting bandana. Nawala na ang lama sa dugo ug tabako. Mipahiyom siya kay nahimuot nga naghunahuna sa maayong pagtagad sa taga Sanpilar ngadto kaniya karon. Ug nahanaw na usab ang kahadlok sa kabataan kaniya. Wala nay mga ginikanan nga namuyag sa ilang mga anak aron magpahilayo kaniya.
"Di ko magdugay, Basyang," matod ni Iyo Boloy nga nagngisi. "Mopauli na ko kay manguha pa kog mga dahon sa saging ug mga udlot sa lukay. Ugma andami ko sa nindot mong tabako ug bayran ko ikaw sa husto."
"Kabibo ra nim, Boloy!" ni Iya Basyang nga mikagiki.
SAMTANG hinay nga nagatungas sa bungtod paingon sa iyang payag, nahanduraw ni Iyo Boloy si Iya Petra nga nagpanawag kaniya. Nagpanglingo siya. Nakamatngon siya sa kamatuoran nga dugay nang nawala kaniya sa hingpit ang pinangga niyang asawa. Unya kalit nga misantop sa iyang hunahuna si Iya Basyang.
(KATAPOSAN)







7







Title:Paghigugma sa Yuta nga Nataohan
	   		  PAGHIGUGMA SA YUTA NGA NATAOHAN

ACTO PRIMERO
Sala sa usa ca Balay-Sataliuala butangan usa ca "mesa, alirungan sa upat ca taborete-Buntag.
<lbl>Escena 1</lbl>
  <i>(Tiay ug si Kicoy nang lincod-Si Tiay naga tahi ug si Kicoy naga basa sa usa ca pamantalaan.)</i>
<b>Tiay:</b> Kicoy, gabi-i uala aco mahacatolog.
<b>Kicoy:</b> Ngano?
<b>Tiay:</b> Nagahuna-huna aco sa pagca butang ning atong bugtong nga anac. Nahibalo aco nga canang estudiante nga maga-anhi sa atong balay, naga olitao cang Maming. Aco walay gusto ni-anang bata-a.
<b>Kicoy:</b> Ngano? <i>(Bia-an ang pag basa.)</i>
<b>Tiay:</b> Cay walay sapi ug-mason!
<b>Kicoy:</b> Ngano nga nganlan mo nga mason?
<b>Tiay:</b> Cay cong mo sugat sa pari dili mo haloc sa camot ug cong mo adto sa simbahan. dili mo lohod. 
       Maga-utas lamang pag pasigpat sa mga dalaga.
<b>Kicoy:</b> Ma-o diay cana <i>(ibundac ang camot sa la mesa)</i> ang nganlan mo nga mason? Tiay buc-ha na gani canang imong mga mata. Pataca ca lamang pag bungat sa imong baba ug uala ca mahibalo cong unsa ang imong guipamolong. Cana si Ricardo Flor de Lis, estudiante sa Manila, ug didto, dili na paga hagcan ang camot sa pari. Huna-huna-on mo nga la-in ang pari ug la-in ang tinoho-an ni Jesucristo. Ang tao dili ta angay ilhon sa pag lohod sa simbahan. Daghan ang na-ila co nga buntag ug hapon atua sa simbahan, naga poc-poc sa dughan, nagacompisal ug nagacalauat semana nga tanan; sacop sa Correa, sa Sagrado Corazon, sa Carmen ug nagapo-asa, apan...ma-o ang mga tao nga labing talamayon, mga macalit, mabudhi-on ug malimbongon. Ma-o ba cana ang guisugo sa atong Guino-o? Ang pag halad ug pag-ampo nga guican sa casing-casing, ang mga ma-ayo nga buhat, ma-o ang calauaton sa Magbubuhat sa calibutan.
<b>Tiay:</b> Saba diha! <i>(Manuyo.)</i> Icao, cutub ca macabasa sa mga basahon ni Rizal, dili ca na mahadloc sa pari, nga ilis sa Guinoo dinhi sa yuta. Naga-ayo ca nga higaba-an ca sa pari. Mabacul ca! Adto sa cahiladman sa infiemo! Buhi ca pa gani sacop ca na ni Lucifer!
<b>Kicoy:</b> Ja, Ja! CMo <i>cataua.)</i> Ma-o cana ang imong hicatonan ni-anang mga basahon nga binuhat sa mga fraile. Ja, ja, ja! Ja, ja, ja!

<b>Escena 2</b>
<i>(Kicoy, Tiay, ug ang Cura)</i>
<b>Cura</b> <i>(Sa sulod pa):</i> Ma-ayong bontag! Ma-ayong bontag!
<b>Kicoy</b> <i>(Mahicugang ug mo sugat):</i> Psht! Ang Pari!
<b>Tiay</b> (Mo <i>tindog ug mo sugat):</i> Ang Pari!
<b>Cura<b> <i>(MO sulod):</i> Comosta camo!
<b>Kicoy</b> (Mo <i>haloc sa camot):</i> Ma-ayong buntag, padre.
<b>Tiay:</b> Intaon ang pari! (Mo <i>haloc sa camot.)</i> Lingcod padre. Di-in ca ogod guican, sefior?
<b>Cura:</b> Soroy-soroy lamang. (Mo <i>Uncod.)</i>
<b>Tiay</b> <i>(Singuit ug mo do-ol sa polta sa cuarto):</i> Maming! Maming! <b>Maming</b> (Sa <i>sulod):</i> Nanay.
<b>Escena 3</b>
<b>Maming:</b> Ma-ayong buntag, padre. <i>(Mo-gua.)</i>
<b>Cura:</b> Comosta, inday. <i>(Hagcan sa camot.)</i>
<b>Maming:</b> Nagahulat sa imong mga sugo, padre. <i>(Mo Uncod sa tupad sa pari.)</i>
<b>Cura:</b> Pagca anag mo caron! Seguro duna naga olitao canimo, ha? <i>(Captan ug hapoy-hapoyon 
       ang camoi ni Maming.)</i>

<b>Maming:</b> Uala man intaon.
<b>Kicoy:</b> Padre, hado-ol naman ang piesta, unsa man ang atong andamon?
<b>Cura;</b> Icao, mag-andam ca sa imong amot. Caron nga tu-iga usa ca gatus ca pisos ang ipa-amot co canimo.
<b>Tiay:</b> Padre, unsa man ang atong im-non?
<b>Cura:</b> Cervesa lamang. <i>(Mo tindog si Maming ug mo sulod.)</i>
<b>Escena 4</b>
<i>(Kicoy, Tiay ug ang Cura)</i>
<b>Kicoy:</b> Tabaco padre. <i>(Dalitan sa cahon sa tabaco.)</i> <b>Cura:</b> Icao, Tiay, andamon mo na ang mga candila.     Caron nga tu-iga daghan ang mahalin cay guitogon co ang sacristan mayor nga dili itogot ang pag dagcot sa Virgen cong dili ang candila nga pinalit sa convento.
<b>Tiay:</b> Oo, Senor. Maming! <i>(Mo atubang sa cuarto.)</i> Maming! Dali na.
<b>Maming</b> </i>(Sa sulod):</i> Nanay.
<b>Cura:</b> Sagdi lang, sagdi lang.


<b>Escena 5</b>
<b.Maming:</b> Di-a na, Padre. (Mo <i>gna si Maming nga nagdala sa cerveza.)</i>
<b>Cura:</b> Ma-ayo, Inday, ma-ayo! <i>(Mo inum.)</i> Lincod, lincod diri. <i>(Si Maming mo lincod.)</i>>
<b>Escena 6</b>
<i>(Sila guihapon ug si Ricardo)</i>
<b>Ricardo:</b> Ma-ayong buntag cardnong tanan. CMo <i>sulod.</i>) <b>Kicoy:</b> Dayon, Ricardo. <i>(Mo sugat ug mo a la mano.)</i> <b>Ricardo:</b> Comosta camo. (Mo <i>a la mano sa ngatanan ug balicon</i>
<i>ang comosta camo.)</i>
<b>Cura:</b> Kinsa icao? <i>(Mahikolcng, mo tindog ug sagpa-on si</i>
<i>Ricardo. Ang tanan mahicugang ug manindog.)</i>
<b>Ricardo:</b> Hinay-hinay, caballero....Ngano nga guipasipad-
an mo aco? <i>(Mang lolho sa iang mga man-gas.)</i>
<b>Cura:</b> Ma-o diay cana ang guiton-an mo sa Manila? Dili ca
na mo haloc sa camot sa pari? On-goy, Urang-utang, salvajes!
<b>Ricardo:</b> Caron, caron mana-og ca ning balay. Patila-on co icao ning mga camot co. Pari nga banaga! Cana-og! Cana-og! <i>(Afo cuha sa iang calo ug baston ug mo lacao.)</i>
<b>Cura:</b> Magbayad ca ra! <i>(Mo gocod.)</i>
<b>Tiay:</b> Pasaylo-a lamang inta-on! 
<b>Kicoy:</b> Pasaylo-a lamang, Padre! <i>(Si Kicoy ug Tiay mo do-o'l ug mo hauid sa pari.)</i>
<b>Tiay:</b> Ma-o gayud cana ang mga estudiante sa Manila, ualay tahod. (Mo <i>lincod ang pari.)</i>
<b>Cura:</b> Kicoy, ipataoag sa acong bahin, caron dayon ang Sargento sa Civil. Caron dayon!
<b>Kicoy:</b> Oo, Senor. (Mo <i>lacao sa uala.)</i>
<b>Escena 7</b>
<i>(Si Tiay, Maming ug ang Cura)</i>
<b>Cura:</b> Padayonon co gayud cana! Tiay, kinsa ba cana nga
bata-a?
<b>Tiay:</b> Estudiante sa Manila, Padre. (Mo <i>lincod.)</i> Anac ni Cabeza Oyong ug ni Anhing Apiang, tendera sa man-gad. 
<b>Cura:</b> Ngano ba nga maga-anhi man sa inong balay? <b>Tiay:</b> Sa guican ogod cana sa Manila, may guidala sia nga sulat cang Kicoy: ug cutub cani-adto, magasaca-saca na ning among balay. Sa acong paminao...naga olitao cang Maming. <b>Cura:</b> Tino-od ba, Inday? 

<b>Maming:</b> Uala man intaon, Padre. (Mo <i>doco.)</i> <b>Cura</b> <i>(Mosinca):</i> Magbantay ca! Cong mo bo-ot ca ni-anang banaga dili co icao pasodlon sa simbahan. Excomulgahon co
icao! Adto ca sa cahiladman sa infiemo! <b>Tiay:</b> Da, pag matngon. Nacadungog ca?

<b>Escena 8</b>
<i>(Mu Sulod si Kicoy.)</i>
  <b>Kicoy:</b> Di-a na, Padre. Ang pag tambo co sa bintana, hinkit-an co sa dalan ug guitauag co. 
  <b>Cura:</b> Ha-in na? (Mo <i>tindog.)</i>
<b>Escena 9</b>
(Mo <i>sulod ang Sargento.)</i>
<b>Sargento:</b> Ma-ayong buntag! (Mo <i>sulod.)</i>
<b>Cura:</b> Dayon, Sargento. Lincod. (Mo <i>a la mano ug mang lincod.)</i> Guipataoag co icao tungod sa nahitabo canaco caron. Ning saca dinhi canang estudiante sa Manila nga guinganlan si Ricardo ug uala tomahod canaco; uala homaloc sa acong camot. Cong pasagdan ta canang bata-a, ma-o cana ang magahatag sa da-otan nga paning-ingnan dinhi. Ang cahoy nga da-otan kinahanglan potlon sa diotay pa, sa bag-ong toroc nga wala pay gamot.
<b>Sargento:</b> Ha-in ba cana mag poyo?
<b>Tiay:</b> Sa balay sa iang amahan; anac cana ni Cabeza Oyong. Tu-a magpoyo sa atbang sa tindahan ni Insic Ponga, tupad sa balangan nga bag-o.
<b>Sargento:</b> Ah! Naca-ila na aco. Nan, padre, unsa man ang acong buhaton?
<b>Cura:</b> Dacpon mo una sa gabi-i. Tali-an ino pag ayo nga mag-abut ang sico. Isolod sa cepo ang ti-il ug camot. Ipaboc-boc mo sa culata sa fusil. Ug ugma ipadala ta sa cabecera:
ingnon ta nga canang bata-a sacop sa Katipunan, aron ipabaril sa mga pono-an.
<b>Sargento:</b> Matuman ang sugo mo. Uala ca-nay isugo? <i>(Motindog.)</i>
<b>Cura:</b> Uala na. (Mo <i>a la mano.)</i> <b>Sargento:</b> A dios! <i>(Mo lacao.)</i>


<b>Escena 10</b>
<i>(Sila guihapon)</i>
<b>Cura:</b> Ari na usab co. <i>(Mo tindog.)</i>
<b>Kicoy:</b> Anhi lamang kita mani-odto.
<b>Tiay:</b> Lagui, Padre. <i>(Manindog silang tanan.)</i> Tilao sa among sud-an. (Mo <i>ngisi.)</i>
<b>Cura:</b> Salamat, sa la-in na nga adlao. Caron ma-init ang acong olo. Dao mo ca-on aco sa tao nga buhi. <i>(Itonol ang iang camot.)</i> Adios canino.
<b>Tiay:</b> Balic-balic, Padre.
<b>Kicoy:</b> Balic-balic.
<b>Maming:</b> Balic-balic.
<b>Cura:</b> Di-a guihapon. <i>(Mo lacao.)</i>

<b>Escena 11</b>
<i>(Kicoy, Tiay ug Maming)</i>
<b>Kicoy:</b> Pagca macalolo-oy ni Ricardo!
<b>Tiay:</b> Ada! Ma-ayo ra. <i>(Si Maming magacuri-curi sa "mesa".)</i>
<b>Kicoy:</b> Saba diha, Tiay! Ma-o di-ay cana ang hicat-onan mo sa mga novena? Ang pag tinguha sa cadaotan sa imong isig ca tao? Unsa ang una nga sugo sa Dios?
<b>Tiay:</b> Saba diha! (Mo lacao sa to-o.)

<b>Escena 12</b>
<i>(Kicoy ug Si Maming)</i>
<b>Kicoy:</b> Ang asaua co ang burong! Bnc-ha canang mga mata mo! <i>(Manghupao.)</i> Maming!
<b>Maming:</b> Tay! <i>(M.amingao ug mo do-ol.)</i>
<b>Kicoy:</b> Tog-ani aco, anac co nga minahal. Guihigugma mo ba si Ricardo? <i>(Pausa.)</i> Guihigugma mo ba si Ricardo?
<b>Maming:</b> Ay amahan co! (Mo <i>hilac.)</i>
<b>Kicoy:</b> Ayao pag hilac, Inday. Pag tog-an cay luason co sia....Guihigugma mo ba si Ricardo?
<b>Maming:</b> Oo, Tatay. Caloy-i intaon si Ricardo. Pangayo intaon sa pasaylo sa pari....(Mo <i>hilac.)</i>
<b>Kicoy:</b> Dili. Ang fraile ualay casing-casing. Caron dayon sulatan mo sia ug pacagui-oa. Pa-adto-a sa bukid. Sia cay mahi-gugmaon sa yuta nga atong natao-han ug sia cay usa sa mga gui-ngalan "filibustero," umipon sia sa mga revolu-tionario. Labing ma-ayo nga mamatay sa gubat, tungud sa pag laban sa atong longsod, dili sa mga camot sa guardia civil. Caron-caron pag sulat. Tao-gon co ang binatonan, aron sugo-on. <i>(Mo lacao tolo ca lacang ug mo balic.)</i> Ayao pag saba sa imong inahan cay ang inahan mo burong. (Mo <i>lacao.)</i>
<b>Escena 13</b>
<i>(Maming)</i>
<b>Maming:</b> Pagcamingao ning adlaoa! Pagcapa-it nga hunahuna-on sa acong pagcabutang!...Tumanon co ang sugo ni Tatay, basin na lamang cong maluas si Ricardo. CMo <i>tindog. Mo cuha sa papel ug lapiz ug mong sulat.)</i> Sulatan co na.
Ricardo Co nga Hinigugma:
Ang casing-casing co tugub sa casakit ning adlao-a. Nagapahibalo aco canimo nga caron gabi-i, dacpon ca sa guardia civil. Dinhi ang Sargento ug guisugo sa pari nga dacpon, bilango-on ca ug ugma ipadala ca sa cabecera ug butang-butangan nga sakop ka sa Katipunan, aron cono icao barilon sa mga cachila. Huna-huna-a ug palandonga ang uma-abot canimo. Si Tatay guitog-anan co sa atong pagcabutang ug pagtambagan ca nia nga, icao cay usa sa mga naninguha nga ang atong longsod mahabulag sa Espana, lumicay ca na nga da-an. Caron dayon cumaguio ca. Umadto ca sa bukid. Umipon ca sa mga revolutionario. Labing ma-ayo nga mamatay ca sa gubat hmgud ?a pag laban sa yuta nga atong nataohan, dili sa mga camot sa mabangis nga guardia dvil. Lacao caron dayon. Ayao pag dugay-dugay. Ug tungud canaco, ayao catahap. Sa oras nga tanan icao ang acong pagahandomon, cay icao ang guitipigan co sa acong casing-casing nga masolob-on. I-ampo co icao sa mahal nga Virgen aron icao tabangan ug malu-as sa cada-otan. Pag ayo-ayo, Ricardo! Pangayo-on co lamang canimo dili mo aco hicalhntan.
Hinomdomi aco, Maming
<b>Escena 14</b>
<i>(Maming ug ang binatonan)</i>
<b>Binatonan:</b> Senorita.... <b>Maming:</b> Hulat usa. <i>(Isulod ang sulat sa sobre.</i>) Dad-on mo kining sulat 
       cang Ricardo Flor de Lis, caron dayon. Dili mo pag ihatag sa la-in. Pangita-on mo bisan di-in, Ayao pag saba bisan cang kinsa. Lacat. (Ang binatonan trio lacao.)</i>
<b>Escena 15</b>
<i>(Maming)</i>
<b>Maming:</b> Unsa Guino-o co kining palad co! Unsa caha ang dadangatan ni Ricardo! Cong si Ricardo mamatay sa gubat, maga-unsa man una aco nga usara ning calibutan? Pagcapa-it og pagca-mingao nga palandongon!...Mga Langit! Caloy-i aco!...(Mo lincod ug mo hilac.)
<b>Escena 16</b>
<i>(Maming ug si Kicoy)</i>
<b>Kicoy:</b> Guisulatan mo na? <b>Maming:</b> Oo, Tay.
<b>Kicoy:</b> Unsa ang gui-ingon mo? <i>(Mo Uncod.)</i> <b>Maming:</b> Guituman co ang imong tugon. Guipahibalo co cania ang mga casakit nga guina-andam cania sa Guardia Civil, giiican sa sugo sa Cura. Sia cay usa sa mga gui-nganlan "filibustero," guitambagan co sia nga lumicay caron dayon, aron malu-as ang iang kinabuhi. Guitambagan co usab sia nga labing ma-ayo nga mamatay sia sa gubat, tungod sa pag laban sa yuta nga atong nataohan, dili sa mga camot sa mga Guardia Civil.
<b>Kicoy:</b> Ma-ayo, Inday. Basin na lamang con malu-as ta sia. <b>Maming:</b> Tay, ngano ba nga si Ricardo guisagpa man sa pari, tungud lamang ba sa uala pag haloc sa iang camot?

<b>Kicoy:</b> Caron ualay nagpamati canato, tug-anan co icao cong unsa ang fraile sa Filipinas. Catongdanan sa usa ca amahan ang pag buca sa mga mata sa iang anac, aron dili calimbungan ug aron manghibalo sa ca-ayohan ug cada-otan. Mato-od nga fraile ma-o ang nagdala sa Filipinas sa tinoho-an ni Jesucristo, apan.-.sa diha nga nacristianos na kita, guihimo nga olipon, guilimbungan ug guiyatacan kita. Guinadili sa mga fraile nga kita macacat-on sa cinachila kay dili sila bu-ut nga mabuca ang atong mga mata ug ma-o ra ang ipabasa canato ang mga novena ug libro nga puro buhat nila. Ang pnno-an nga dili mo tugot sa ilang mga da-otan nga buhat, ila dayon nga pa-ilisan, cay sila macagagahom tungod sa ilang sapi nga tinicas. Mao kini ang ilang guibuhat cang general Despujol ug uban pa nga mga cachila nga dong-ganan. Bisan unsa ang burucahon sa fraile ug sa Filipino, ang fraile gayud ang macada-og, bisan ualay catarongan, cay ang mga puno-an dapig canila. Sa panahon ni General Weyler, didto sa Kalamba, longsod ni Rizal, nagcaburuca ang mga tag-ia sa yuta ug ang mga fraile nga nangancon sa dili ila. Ang guibuhat sa banaga nga Weyler/ gui-pa-adto ang mga sondao aron sa pag tabang sa mga fraile, guipanonog ang mga balay, guipanacop ug guipadestierro ang mga nakiglalis sa fraile, lakip ang amahan ug mga pariente ni Rizal. Sa panahon ni General Terrero, ang mga talahoron nga molopio sa Mardla, tungud lainang sa pag pangayo rdla nga papahaua-on ang mga fraile guipanacop ug guipadestierro silang tanan. Ang pari nga Filipino anha ra cutub sa pagca coadjutor, tagsa ra ca-ayo na inahimo nga cura. Ang coadjutor olipon sa Cura; dili igasalo sa pag ca-on, dili pa-imnon sa vino ug usahay adto papoy-a sa silong sa Convento. Ang coadjutor ma-oy mo-adto cong dunay mamatay nga cabus, o bonagan, apan ang tanan nga pamisa ug tanan nga hisapi-an, labi na cong dato ang mamatay, ang Cura ma-oy mo da-uat sa sapi ug ma-oy mo coyog sa lubong. Macalolo-oy ca-ayo ang pagcabutang sa coadjutor!








8







Title:EKSUDO
<b>EKSUDO</b>
<b>ni Edgar S<pd>.</pd> Godin</b>
<lbl><b>(-i-)</b></lbl>
NAGPANGATAGAK ang mga luha, hinay niyang gibuksan ang hunos sa aparador. Nadayag ang .38 kalibreng pistola nga maayo pang pagkaputos sa puti nga panapton. Wala pa kini maunsaay ni mausab ang pagkahimutang sukad milarga ang iyang bana. Sa nagkurog nga mga kamot, iya kining gipunit. Gikuhaan sa putos.
Nangurog ang iyang kalawasan nga nagtan-aw sa gigunitan nga pistola. Gipahiposan kini sa iyang bana kaniya sa dayon na niining larga agig panagana. Panalipod kon magkinaunsa.
Nakalingiw siya. Sa gawas, lusot sa nagkang-ang palid sa dyelosing bentana, nagdagtom ang way bituong langit. Ngiaw ang kagabhion. Sa ilang kama, malinawong nahinanok ang duha ka mga anghel nga giubayan paghigda sa dalagita niyang bayaw.
Mingaab siya nga nagpangitlib sa iyang mga ngabil. Nagpanlingo. Unsa kining midangat kaniya? Unsa pay iyang mahimo?
Ugma moabot na ang iyang bana gikan nga nagbudlay sa Japan alang sa ilang ugma-ugma alang kaniya ug sa ilang mga anak. Apan unsay iyang ikasugat? Wala na siyay nawong nga ikaatubang sa iyang namingawang kapikas. Wala na. Bisan sa katawhan maulaw na siya. Nawala na kaniya ang tanan. Wala na siyay mahimo. Wala siyay gahom pag-usab sa pagtuo sa katawhan-sa mapihigong panghukom sa katilingban. Wala gayod.
Midaghong siya. Mingulob pagpinugong sa iyang mga bakho.
Unsang matanga kini sa kapildehan?
Oo, babaye siya. Usa ka normal nga babaye. Babaye nga ulipon sa pagbati; sa kaibog, sa lawasnong kainit, sa gugma. Babaye nga may kaakohan sa katilingban; usa ka asawa ug inahan nga may dakong tulubagon sa iyang bana, mga anak, kabanay ug labi na sa Labawng Magbubuhat.
Apan por dios! Wala intawon siya malimot sa iyang mga responsibilidad. Naningkamot siya. Nakigbisog batok sa mabuyohong tentasyon. Apan ngano? Ngano kini? Nganong nahatugsaw siya niining kahimtanga? Ngano?
Mipusnga siya. Mibakho. Miluom.
--Day Bebie, tug-ani ko... Unsa katinuod ang mga tabi-tabi nga akong nadunggan?
--Unsa mang tabia, Ma, ba?
--Kamo na man kuno si... tinuod ba god na, Day?
--Kinsa may nagsulti ana, Ma?
--Naa lagi estorya... aw, ang laki man kuno mismoy nanulti.
--Ambot ana, Ma, uy! Aw, naa ra god ninyo.
Midaghong siya. Miagumod. Ang tanang kabug-at sa kalibotan morag midat-og kaniya ug mipuga sa tanan niyang kadasig. Apan ang way kibong gabii padayong mitiurok. Walay kahasol nga mipaturatoy pagtidlom kansang binugang hangin nga nanghikap kaniya daw may suwab, hait nga misapigad sa iyang lawas.
Ang pinesteng way uwaw! Nganong wa dagita sa hanging itom ang demonyo?
Miluom siya ug miluom.
--Seksiha gyod nimo, Day Babes, uy! Mora man kag wa pay anak. Suwerte kaayo imong bana!
--Depende ra pod na, uy, kon magpalusyang lang pod ka...
--Sus, nganong wa man sad tika kit-i sa una, Babes, uy!
--Saba, Jimmy, uy! Pagtan-aw sa da'n, o! Basig mabangga nuon ta ron!
--Bitaw, Babes. Sus, kahibalo pa lang diay ka sa akong feeling...
--Nabuang ka diha! Hilom, uy! Abi pa lang unya sa makadungog...
Mihingos-hingos siya. Nanghupaw. Unta kadto ra. Apan nasundan pa...
--Nganong dili na man ka mosakay nako?
--Nganong mosakay man kuno ko?--Dili man ko mamugos ba. Pero mopadayag lang gyod ko sa akong gibati.
Ug nasundan pa gayod...
--Tana...
--Asa ka? Ayoha gyod nimong motayming, no?
--Gihuwat lang tika kay wa na ra bay laing traysikol.
--Di pa ko mouli, uy!
--Dali na god... wa na lagi kay laing kasakyan ron.
--Maluoy sad tawon ka nako, Jimmy, uy! Minyo god ko!
--Sugton pa lang ko nimo, Babes. Magmatngon lang god ta.
Oo, nagmatngon na siya. Naglikay. Apan...
--Human na mag panghipos, maayog halin?
--Unyag human na, nganong nia man ka?
--Tana...
Miagutnga siya. Miluom. Mipusnga. Ngano man gayod? Nganong giingon man siya niini? Naglikay lagi unta siya. Nagmatngon. Apan...
--Ataya! Imo mang gikubit akong pasahero, Bay! Di ka pa mohunong kon di babagan! Ganiha pa kong nagsunod ninyo... sige pa kong serbato.
--Aw, nagsabot diay mo? Sige, balhin lang, Day.
--Nganong mobalhin man ko? Milugos man gani kog sakay nimo bisag daghan kag karga...
--Ngano man lagi na siya?
--Ambot ana niya! Gibaliw tingali nag gabiing dako!
--Ambi lang nuon nang imong kinompra bi, kon di ka mosakay... akong ihapit sa inyo. Matay, nagbinag-o ka na ron, da! Misayo gyod kag panera, no, aron anha makasakay niya!
--Ihatag lang na, Day, aron way gubot. Kaila man kaha mo?
--Uy! Ngano god tawon? Nabuang na ko?
Ug miabot na lagi ang iyang gikahadlokan.
--Aylag laina pagsabot, Gaw, ha! Ikaw may sumsoman pirme sa mga estorya-estorya... tinuod ba god na, Gaw?
Mibakho siya. Mipusnga. Miluom. Mibakho ug mibakho.
Unsa pay iyang mahimo? Mag-eskandalo siya? Mopatay? Sulngon niya ang panuway, sudyaan ug ikeha aron lang modilaab pagsamot ang makauulawng estorya? Kahugasan kaha ang namansahan niyang pagka babaye niini? Oo, limpiyo ang iyang konsensiya. Apan kinsay motuo niya? Motuo kaha unya kaniya ang iyang bana ug mga kadugo niini?
Dili! Wala siyay igong kusog nga mobarog atubangan sa hukmanan. Wala siyay gahom pag-usab sa pagtuo sa katawhan. Wala... Wala... Wala na gayoy paglaom pa.
Milingo-lingo siya. Mibakho ug mibakho. Ang iyang pinugngang paghingos-hingos wala makabalda sa ngiawng gabii. Makapakimog-kimog ang kangitngit sa gawas nga nagtayhop og tigming hangin. Unsay bili sa kinabuhi kon wala nay dungog? Unsay kalipay sa banay kon kini gibukotan sa kaulaw?
Puwes! Kini ang kinutoban! Ang katilingbang maot hukawon niya sa hitabo nga maoy mopauk-ok sa mga dilang lampingasan. Balaan ang 'jarakiri' sa mga Hapon, nasayod ang iyang bana niini.
Hinay niyang giisa ang pistola. Daklit siyang misid-ing sa nahinanok nga mga bata. Nakangislo siya. Ug sa nagkurog nga mga kamot, gitapion niya ang gigunitan sa iyang tampihak. 
 
<lbl><b>(-ii-)</b></lbl>
NANGUROG ang tibuok niyang kalawasan samtang hugot nga nagpiyong. Ang mga luha subsob nga nanglighot sa iyang mga mata ug padayong nanailos sa iyang kaapingan. Ang iyang kamot nga nanghawoy na sa pag-inisa sa gikuptan niini daw nawad-ag umoy. Dili siya makahimo sa buot niyang buhaton. Ingog kalit lang nangagiw ang iyang kaisog. Dili siya makaako pagtalikod sa gagmay pa niyang mga anak.
Gibuka niya ang iyang mga mata. Mihingos-hingos ug hinayng gipaubos ang iyang gigunitan. Ngano ba tuod nga magpinutong man siya? Oo, kadtong way batasang laki maoy nakaingon. Ug nganong ang iyang kaugalingon maoy iyang silotan? Wala siyay sala! Kadto... kadtong way respeto sa babayeng animal maoy nagduhig kaniya sa mangil-ad nga panan-aw sa katilingban. Kadtong mapahimuslanong dako! Abi kay layo sa bana...? Unsa, dili ba mabuhi ang babaye kon way lalaki? Pagkadakong binuang!
Karon pa siya. Karon pa gayod siya. Ug ambot nganong karon pa siya mahiamgo niini-niining dakong pagpahimulos ug pagyatak sa mga lalaki ngadto sa kababayen-an? Kini lagi untang pagtamod sa maayong gawi; kining dakong respeto niya sa mga lalaki; kining pagmatngon nga walay kabubut-ong masilo. Apan kini... kini usab diay gipahimuslan paggamit sa mga hangol aron molampos sa ilang tuyo. Ug dinhi siya mabiktima niadtong animal!
Mihingos-hingos siya. Nanglugod sa iyang mga mata. Karon nag-anam katataw ang larawng nagambalay sa iyang hunahuna. Usa ka laraw nga maoy molinis sa nagkalapok niyang dungog.
Ugma, kay moabot man ang iyang bana, mosayo siyag pangompra. Ug seguroon niya nga maoy masakyan kadtong demonyo aron pagtino nga plansado ug dili gayod mosipyat ang iyang laraw. Kinahanglan nga molampos siya niini kay kon dili, kuyaw kon kawangon na siya sa kahigayonan. Kini day bugtong makaluwas kaniya.
--Uy, Babes, kasayo god nimo? Nagmilagro ka man?
--Da, mangompra kog hikayon, uy! Moabot man god kuno to rong buotan kong bana, sorpresahon nakog sinugatang hikay. Pa-impress ba!
--Diay ba? Nya, unsa na man ko ani...?
--Saba, Jimmy, uy! Adto nya nuon sa balay... magmahay gyod kog di ka moadto...
Gipahiran niya ang iyang mga luha. Nanikma siya. Ug mipadayon paglawig ang way kibong mga gutlo....
--Uy, Jim, maayo kay naabtan pa tika. Ikaw na lang diay akong pakyawon bi. Ipalihog kog kuha unyang udto sa inasal nga akong giorder sa ilang Luz, ha! O, diha ni nimo daan, o. Seguroa baya, ha!
Nakayango-yango siya. Dihay nipis nga pahiyom mipagiswid sa iyang mga ngabil. Ingon sa hapsay na ang tanan, ang pag-akto na lang unya sa dula. Ug kinahanglan nga mahitukma ang tanan sumala sa hustong higayon. Kinahanglang tayming gayod nga anaa ang hinungdanong mga protagonista inigpabuto niya sa bomba atubangan sa maot nga mga maghuhukom.
Nanghupaw siya. Kini ang kataposan niyang alas. Human niini, bahala na unya ang iyang bana. Igo na nga ikapakita niya ang iyang pagbatok. Igo na nga ikapadayag niya sa panuwayng-bagag-nawong ang gibug-aton sa kaulaw nga iyang gisagubang gumikan sa pagkaway tahod niini sa iyang pagka babaye. Kon isalikway siya sa iyang bana, nan, wa siyay mahimo. Unsaon ta man kon ingon kahiktin ang panud-ong sa tawo niini. Apan kinahanglang anha kaniya ang mga bata. Buhion niya ang iyang mga anak sa kaugalingon niyang paningkamot. Kay di ba siya makahimo?
Ug mipadayon pagdis-og ang mga gutlo...
--Daghan man laging tawo dinhi sa ato, Ma?
--Aw, oo, Pa. Ada, naghikay kog gamay para sa imong pag-abot. Sorpresang sinugatan para nimo.... Dah, mga silingan ra god ug mga igsoon. Pag-ilis na kay mangaon na ta rong taudtaod....
Asikasohon kunohay niya ang lamesa bisan daan na kining andam. Taymingon gyod niya kon anaa ba ang tinuoray niyang gipahinungdan sa hikay. Dayon pamuksan niya ang gipanudlan sa mga pagkaon ug dayon mangagda.
--Dali na, Pa.... Mangaon na ta. Sige na mo....
Unya...
--Uy, Jim, kaon na. Aynag ulaw-ulaw. Ikaw ra bay naghatod aning inasal. Ngari na... dali....
Sukaran niya ang plato og daghang sud-an ug kan-on. Seguroon niya nga maoy maglabi ang sud-ang may lawot nga sabaw, kanang pilit-pilit. Unya itunol niya sa demonyo. Inighanag dawat, ilahos niyag laparo sa nawong, way pugong-pugong-taman sa ginhawa.
--Kana maoy angay nimong buanga ka! Animal! Mapahimuslanon! Kulang pa nang bayad sa imong pagpakauwaw nako. Kuwang pa na...!
Unya atubangan sa mga bisita, mangayo siyag dispensa. Kon mahimo, ipasabot niya ang tanan. Dayon mosulod siya sa ilang lawak ug mangandam sa sunod nga mahitabo. Hinuon, depende na lang unya kini sa sitwasyon. Dependeg unsay mahitabo. Basta andam na siya... andam pagbarog alang sa iyang kaugalingon-sa iyang katungod.
Gibuksan niya ang bentana. Namanagbanag na diay ang sidlakan. Hayag na. Husto nang ilakaw. Ug mikiros siyag pangandam. Naligo. Nag-ilis. Giseguro niyag suksok ang pusil sa iyang dad-ong gamayng bag agig panagana kon magkinaunsa man unya.







1







Title:Ugang Dugo sa Kamot ni Manoling
<b>Ugang Dugo sa Kamot ni Manoling</b>
<b>ni Edgar S<pd>.</pd> Godin</b>
IGO pa lang namalbangaan ang sidlakan sa limbahong kabuntagon, diha nay mga tawo nga nanugok sa presinto sa kapolisan sa Mabolo. Naghuot sila nga nag-ilogay pagsil-ip sa puthawng rehas sa detention cell.
Kutob sa mahiagi nga mahibulong kon unsay gipundokan sa presinto, mohugop usab. Nagkadaiya lang ang ilang impresyon. Banha kaayo sila, daw ang buntagong kaalingisig sa merkado samtang nagbanos-banos pagsil-ip sa rehas.
Si Manoling sa sulod daw bungol sa mga kasikas sa gawas. Sama sa estatuwa ang bata nga wala makamatikod sa ilang kaguliyang. Nagkisdom ang nawong niini samtang nagpungko, sinandig ang yagpis nga bukubuko sa sementadong bungbong. Ang namiyahok nga suwang ug ang bulingitong mga tuhod niini hapit mag-abot sa mao niyang posisyon. Tul-id ug hait kaayo ang panan-aw, daw udyong nga milagbas sa kongkretong bungbong sa bilanggoan.
Mihuros ang nipis nga gininhawa sa kalibotan nga nagpanutho pa sa tigming gabon nga giugom sa milabay nga makalilisang kagabhion. Apan wala kini makahilwas sa naghiwasang kahiladman sa bata. Hinuon, ang katun-og niini nakapakimog-kimog sa iyang kaunoran nga nagpalandong sa mangil-ad nga hitabo. Wala siya batiag duka bisan tibuok gabii siyang wala makakatulog.
Mikurog og dyotay ang iyang mga ngabil sa pagkasiplat niya sa iyang mga kamot nga nadumis sa ugang dugo. Nakatibi siya. Sa maong talan-awon, nahinumdom siya sa mga pulong nga dili pa dugay giluwatan ni Miss Concepcion, ang masinaboton niyang maestra.
"Paningkamot gayod kamo sa inyong pagtuon. Anaa sa inyong mga kamot mahisandig ang masanag ninyong kaugmaon ug ingon man sa inyong pamilya. Kamong mga bata ang paglaom sa atong nagkarabanit nga nasod."
Unya mipasunding usab sa iyang kaisipan kadtong mga pulong sa iyang Manang Marie: "Manoling, mas maayo gayod nga makahuman kag kurso. Hayahay ang dakog grado kay dagkog suweldo. Brayt ka, Dong! Anugon kon di ka makaeskuyla. Mao nga bisag wa na tay mga ginikanan, paninguhaon nato nga makatiwas kag eskuyla. Magtinabangay ta."
Gihinay niya pagbukhad ang iyang mga kamot. Ug hibatyagan niya nga mihapdos ang iyang dughan, daw gikumot sa kukhang mga tudlo nga nagdulot og dyotayng kahalang sa iyang mga mata.
Oo, sa kalinghod pa sa iyang kahimungawong, gitamdan niya kadtong maong mga pulong sa magulang. Nakakita siya sa ilang kalisod. Ug mituo siya sa maymay niini hinungdan nga mibulig siya- nakig-alayon pagpamugsay alang sa katumanan sa yano nilang mga pangandoy.
Matag hapon, inigpamuhi sa ilang eskuylahan, molahos siyag panuroy sa tinda-tinda niyang sigarilyo ug nagkalainlaing mga candy nga iya lamang tagoan sulod sa iyang bag samtang magklase pa. Maggabas-gabas siya sa kadalanan sa siyudad, mobagat sa mga sakyanan. Tungang gabii na sagad siyang mahiuli. Apan karon...
Gitutokan na usab niya ang iyang mga kamot. Unya miliraw ang iyang mga mata sa rehas nga naglibot kaniya. Ug nangahunlak ang lab-as nga mga lusok sa luha gikan sa iyang mga mata.
Nganong naingon man sila niini? Napugos pagsukna ang linghod niyang kaisipan. Nganong dili man sila sama sa ubang mga bata nga malipayon kaayo ug pinangga sa ilang mga mama ug papa?
Kaniadto, kanunay lang silang bunalan sa ilang nanay. Ug si Marie nga molaban pirme niya, maoy mabun-og. Malipay na lang silag moadto na sa piyat-piyatan ang ilang nanay nga maoy ampayng bisyo niini kay husay ang ilang panimalay. Ang ilang amahan usab, palahubog nga way sama. Kanunay lang magkalalis ug sa ilang inahan nga mosangpot gilayon sa dakong bugno bisan sa lawom na usahayng mga takna sa kagabhion. Kini na maoy namat-an niyag buot.
 
NAHIPUGWAT si Manoling sa inaringkil sa rehas nga pultahan. Nakita sa batan-on, sa iyang pagyanghag, ang usa ka polis nga nagtangtang sa dakong kandado sa selda.
"Hoy, bata! Gipatawag ka sa hepe!" sa polis pa nga mibukas sa palid.
Maluyahon nga mitindog si Manoling ug migawas kuyog sa polis. Gidala siya niini sa mabugnawng lawak sa hepe.
"Mao ning bataa ang suspetsado?" Naiknat ang kilay sa hepe nga misukna pagkakita sa luspad ug nagsapsing nga lawas sa batan-on. Ingon sa dili kini makatuo nga ang maong pamayhon makahimo pagluba sa habog ug lawasan nga kapitan.
"Oo, Chief! Onse anyos pa." tubag sa polis nga maoy nagkuha kang Manoling sa selda.
"Unsang orasa ni nahitabo, Sarhento?" sa hepe nga miatubang sa usa ka polis nga didto nang daan sa sulod uban sa hepe ug nag-atubang sa makinilya.
"Mga alas 10: 45 kagabii, Sir."
"Ang dapit?"
"Didto sa may reclamation area. Sa usa ka bakanteng van luyo sa SM."
"Karon," sa hepe nga mitutok kang Manoling, "kinahanglan nga tubagon mo sa husto ang tanan kong mga pangutana. Nakasabot?"
"Oo, Sir." Lugos maukab ang baba ni Manoling.
"Unsay tinuod mong ngalan?"
"Emannuel, Sir! Emannuel Curdero."
Dungan sa pagtubag ni Manoling, misugod pagkata ang makinilya nga gitulpok sa polis. Ang usa ka polis nga nagtindog duol sa pultahan hilom lamang nagpaminaw.
"Hain ang inyong balay?" dugang pakisayod sa pangulo sa kapolisan.
"K-kadtong van, Sir." Katubagon-dili ang batan-on.
"Pagtarong sa imong tinubagan, ha!"
Wala dayon makatingog si Manoling. Hikalitan siya sa misaltang tingog sa hepe. Gawas pa, naglisod siya pagsuportar sa una niyang tubag. Hain ang ilang balay? Di ba ang van man maoy maisip nilang balay karon? Apan dili kini matawag og balay. Diin ba sila makapuyo og klarong balay?
Sus, nahadiin-diin na lang silag pangabang og balay niadto. Sagad sa dapit sa eskuwater. Ug ang labing ulahi nilang gipuy-an mao kadtong barungbarong sa kapitan. Amigo sa ilang tatay ang kapitan. Apan sukad nga nahanaw ang ilang amahan wala na usab sila makahatag sa abangan. Nanukot ang kapitan ug sa sinugdan nadala kinig hangyo sa iyang Manang Marie nga ipaangan-angan lang usa. Hangtod nga naabtan kini sa demolition- kay kuno tukoran og dakong tindahan.
Kay wala nay kapaulian, pipila ka mga gabii nga nakig-unong sila sa ubang nawad-ag pinuy-anan nga nagtolda-tolda sa daplin sa dalan, iyawat kaluy-on ug matagad sa mga tawong hingtungdan. May mipasalig nga hatagan silag luna ug bahala na sila pagtukod sa tagsa-tagsa nila ka puy-anan. Apan ang maong saad nagpabiling way katinoan kon kanus-a matuman. Usa pa, wala silay ikapatarok bisan gamay kaayong lagkaw. Mao kadto nga mibulag sila sa grupo ug nakahukom nga adto mopuyo sa hipalgang biyang van sa reclamation area. Apan ang kapitan nagpunay gihapon og paningil kanila, kay lagi, may utang sila sa ilang pagpuyo niadtong barungbarong nga naguba sa demolisyon.
"M-mao man toy among gipuy-an, Sir," ni Manoling pa sa hinayng tingog. "Giguba man sa mga tawo ang among balay."
"Kinsay imong kauban didto?"
"Akong magulang, Sir. Si Manang Marie."
"Kamo rang duha?"
Mitando si Manoling.
"Hain man diay ang inyong mga ginikanan?"
"Ingon ni Tatay, miduwag laing tem si Nanay. Wa na mouli."
"Ang giingon nimong tatay, hain man sab?"
Wala na usab makatingog ang batan-on. Ingog natuk-an kini sa paspas nga pangutana sa hepe.
Ang ilang tatay?
Naghinuktok siya.
Niadto, dihang wala na mopauli ang ilang Nanay Magda, kanunay na sang kabuntagag pauli ang ilang tatay. Kargador niadto sa piyer ang ilang Tatay Sidro. Sa nadugay, kausa o kaduha na lang mopatim-aw ang ilang amahan sulod sa usa ka semana ilabi nang nakita tingali niini nga mabuhi na silang managsoon nga sila ra. Hangtod nga miabot ang higayon nga wala na gayod motunga ang ilang tatay. Wala na usab kini mangarga dihang gisusi nila didto sa pantalan. Kon hain kini paingon, wala sila masayod.
"Wala na usab idungog, Sir," human sa taudtaod nga pagpakahilom, nagkanayon si Manoling.
"Matod mo," sa hepe na usab, "si Manang Marie ra nimo ang imong kauban. May trabaho ba siya?"
"Oo, Sir," miyango ang batan-on. "Namaligya siyag kandela sa gawas sa simbahan sa Santo Niño."
"Pilay iyang edad karon?"
"Kuan, Sir," nagsanasana una siya, "pipten diay, Sir!"
Milingo-lingo ang dako sa kapolisan. "Wa ka ba masayod," padayon niini, "nga sa imong gibuhat, seguradong mabalhog ka sa presohan?"
Wala na usab motingog si Manoling. Miduko kini. Wala madugay, nagpamahid na kini sa iyang mga luha nga nangaligid sa iyang aping.
"Nganong gipatay man nimo ang kapitan?" nagdahunog sa iyang pandungog ang tingog sa hepe.
"Hayop siya! Salbahis siyang maningil! Mamugos! Di pahangyo!" Mikagalkal ang tingog, nagtibi ang batan-on.
"Nganong nakaingon kang salbahis siya? Mahimo bang isulti mo ang hinungdan?"
Nahilom si Manoling. Nagpalandong kini nga tugawon usahay sa paghingos-hingos. Mosaliat siyag duko aron mamahid sa iyang mga luha sa iyang kamisen nga naglago sa abog ug mansa sa naugang dugo. Gihinumdoman niya ang nanghitabo kagabii.
Gikan siyang nagsuroy sa iyang tindang sigarilyo ug mga dulse niadto. Lawom nang gabii sa iyang banabana kay mikalma na ang kaalingisig sa alimpulo sa siyudad sa iyang pagbiya. Nihit na ang tawo maong mikapyot siyag dyip padulong sa Mandaue ug nanaog pagtungod sa Shoe Mart. Naglakaw na lang siya lahos sa ilang gipuy-an nga van. Ug sama sa daghang mga gabii sa iyang pagpauli, samtang naglakaw, gisud-ong niya ang van nga maoy giisip niyang paraiso. Langit alang kaniya ang mao nilang pinuy-anan bisan kini daw usa ka higanteng lungon nga mibulto taliwala sa nahinanok nga kagabhion. Dinhi nila hipalgi ang giiliw nga kalinaw. Dinhi nabuhi ang nagtinga na unta nilang kadasig. Dinhi nila hidakpi ang maidlas nga paglaom dungan sa paggisod sa gagmitoyng mga pangandoy nga gitambayayongan nila pag-umol sa iyang Manang Marie.
"Maayo dinhi, Dong Manoling, kay wala tay abangan. Makatigom ta dinhi ug may magasto na unya ta, puhon, inig hayskol nimo." Nagkanayon niadto ang iyang magulang.
Apan sa diha na siya sa nagngangang baba sa van, may nabatian siyang tingog. Mihunong siya ug naniid. Gikan sa sulod sa van ang tingog. Ug nag-agungoy kini. Nagping-it ang tingog nga larawan sa dakong kasakit ug tumang pag-antos.
Gikulbaan siya. Tingog sa iyang Manang Marie ang iyang nabati. Apan may nadungog usab siyang daghong ug inagumod nga misapaw sa nagkaugtas nga ping-it. Misamot kadagko ang lusak sa kakulba sa iyang dughan.
Ug naamgohan na lamang niya ang kaugalingon nga mainampingong misulod sa ilang gipuy-an. Walay suga sa sulod busa nagpangapkap siya sa kangitngit. Nagmatngon siya nga dili makamugnag kasikas. Ug sa pagpanganinag na sa iyang panan-aw ilawom sa nagdagtom nga van, maoy iyang naaninaw ang bulto sa pamayhon sa usa ka tawo.
Kalit mibukal ang kayugot sa batan-on niyang kaisipan. Mikuyanap kini ug nanuhutsuhot hangtod sa kataposang dinagaang sa iyang dugo. Ug namatngonan na lamang niya nga didto siya dad-a sa pino niyang mga lakang sa nahimutangan sa ilang mga plato diin ang plamingko nga kabilin pa sa ilang tatay, didto giipon pagbutang sa pipila ka mga kutsara ug tinidor.
Misubsob ang paghingos-hingos ni Manoling nga nagpalandong sa hitabo. Tataw pa sa iyang panumdoman ang hugot niyang pagkupot sa puloan sa plamingko ug hinurot ang kusog nga gitampok sa hubong bukubuko niadtong lampingasang bayhon. Gitampok niya ug gitampok sa makadaghan nga mitama sa nagkalainlaing bahin sa hubong lawas niini. Ug dungan sa maong hitabo, mitublaw sa giurom nga kagabhion ang lanog nga singgit sa nalisang nga si Marie.
"Hoy!" singgaak sa hepe dihang si Manoling midanguyngoy paghilak, kaha, wala na makapugong sa nagpuot nga pagbati. "Mingaab ka man 'nuon! Isulti kon nganong gipatay nimo ang kapitan!"
"Mananap siya!" Migahob ang basag nga tingog sa batan-on. "Wa siyay kaluoy! Iyang gikabay-an si Manang! Iyang gilayog ang akong magulang! Hayooopp! Hu-hu-hu...!"
Nagkatinan-away ang hepe ug ang polis nga nagmakinilya. Ingon sa may gipanagsultihan ang ilang mga mata.
"Unsay paminaw mo ining kasoha, Sir?" Sa polis dihang mihunong kini pagtulpok sa tekla ug gihulbot ang papel nga gitangag sa makinilya.
Milingo-lingo ang hepe. Milingi sa polis nga nagkuha kang Manoling ug miingon, "ibalik usa siya sa selda, de Castro!"
Gihatod sa polis si Manoling balik sa selda.
Igo nga nakasulod ang batan-on sa atob, may mihunong nga usa ka sakyanan sa atubangan sa presinto. Ang sakyanan minarkahag dagkong letra- DSWD.
Nanaog sa sakyanan ang usa ka hamtong lalaki nga luho ang panapot. Dayon sa pikas nga pultahan sa sakyanan, migula usab ang usa ka batan-ong babaye. Ang sapot sa maong babaye nagtug-an nga kini usa ka alagad sa Diyos. Misunod usab paggula si Marie nga giagakay pagpakanaog sa batan-ong madre. Ug ang tulo namaingon sa buhatan sa hepe.
"Ikaw ba ang igsoon ni Emannuel Cordero?" sukot sa hepe dihang nagkaatubang na sila.
"Oo, Sir," pinugngang tingog sa dalaga nga gidunganag yango.
"Sumala sa pasiunang imbestigasyon, ang imong manghod nakapatay gumikan sa iyang paglaban kanimo. Tinuod ba?"
Yango ray gitubag sa dalaga.
"Nakaila ka ba sa biktima?"
Miginhawa unag lawom ang dalaga una motubag. "Nakaila. Siya ang tag-iya sa barungbarong nga among gipuy-an kaniadto."
"Nganong nahiabot man siya sa inyong gipuy-an sa ingon niadtong mga orasa sa kagabhion?"
Wala makatingog si Marie. Nahilom. Ug dali niyang gisapo ang iyang baba dihang misugod siya pagbakho.
"N-nan-ningil siya sa among utang." Laghaw ang tingog nga militok sa nagkaputol-putol nga tubag ang dalaga.
"Mahimo bang imong iasoy ang tanang nanghitabo?"
Wala na usab motingog si Marie. Naghingos-hingos na lamang kini.
"Dako mig utang sa kapitan." Misugod pagsugid ang dalaga nga nagbakho. "Gitingil na mi niya. Giising-ising. Gibaharan. Ipadakop kuno mi niya. Ipapreso. Nahurot na kuno ang hangyo mao nga gitagalan mi niyag adlaw."
Mihingos-hingos na usab ang dalaga. Mibakho. Nangaligid sa iyang lamurok nga aping ang daghang lusok sa luha. Ug midanguyngoy...
"Mao to nga," gipahiran ni Marie ang iyang luha, "kay wala man kamiy ikabayad, iya akong gi..."
Mikurog pag-ayo ang abaga sa dalaga sa masubsob niyang pagbakho. Mohingos siya ug mosatong nga dugayng motunga.
"Hiabtan siya ni Manoling," padayong asoy niini. "Ug... hu-hu-hu...!" Miluom na gayod kini. "Kamakaluluoy ni Manoling! Kaalaot sa akong manghod!"
Gipahimuslan ni Mr<pd>.</pd> Resurreccion, ang tinugyanan sa DSWD nga kauban sa madre, ang pagminatay ni Marie. Miagahad kini ug miatubang sa hepe; samtang ang batan-ong madre midali paghapuhap sa abaga ug bukubuko ni Marie. May gitunol nga papel si Mr<pd>.</pd> Resurreccion ngadto sa hepe.
Si Marie nga nakamatikod sa pagkaliwag sa pagtagad sa hepe ngadto kang Mr<pd>.</pd> Resurreccion, daling mituaw sa pag-ingon, "Hain si Manoling? Mahimo bang makita ko ang akong manghod?"
Daling nakayanghag ang hepe. Ug unya ngadto sa polis nga kaganiha rang mihunong sa iyang gisulat sa makinilya, "Ihatod usa siya sa nahimutangan sa bata, Pariñas."
"Tana, Miss." Abtik nga mibarog ang gisugo ug migawas nga gisunod usab dayon ni Marie.
"Manoling," gigakos sa dalaga ang manghod bisan giulang sila sa rehas. Wala ablihi sa polis ang pultahan sa bilanggoan.
"Makagawas ka ra dinhi, Dong! May mga tawo nga mitabang nato. Nakita ka nila nga gibalita sa TV ug gisibya sa radyo," mahinangpong taho sa magulang.
"Nganong karon pa man sila motabang, Manang?" larawan sa kawalay paglaom ang napintal sa panagway ni Manoling. "Karon na lang nga..." Hugot niyang nakumot ang rehas nga nag-ulang kanila samtang gitutokan ang iyang mga kamot nga nabulit sa ugang dugo. Sa iyang mga mata, inanayng nanglugmaw ang tin-awng lusok sa luha.
Nahakop sa magulang ang kamot sa manghod. Gihapuhap. Ug wala usab kapugngi sa dalaga ang pagpangambak sa iyang mga luha.
"May paglaom pa, Dong! May paglaom pa..." Nagtibi ang mga ngabil ni Marie nga miluwat sa maong mga pulong. Ug labi pa kining mihilap sa duha nila ka samarong mga kasingkasing. Midanguyngoy sila. Gipasagdan nilang mangagas ug mangagas ang ilang mga luha nga didto mapusgay sa ilang mga kamot nga nagkupot sa rehas ug mitumog ug inanayng mibanlas sa naugang dugo sa mga kamot ni Manoling.







1







Title:Ang Kalit nga Kaminyoon
<b>Ang Kalit nga Kaminyoon</b> 
Vicente Rama

-Trin.....trin....trinnnn.... 
-¿Kinsa ang nagtawag? 
-Akó si William Bobb, ang pangulo sa patigayon sa tabako ning siyudad. Karon, ¿kinsa usab ang tagiya ning matam-is nga tingog nga nagasulti kanako? 
-Akó maó si Mary Ross. 
-¡Ah! Mary, ikaw maó ang akong gipangita; akó nahigugma kanimo; akó waláy kalinaw; akó waláy katulog sukad kó ikaw makita kagabii sa inyong Sirkohan. 
-¡Sabá dihá! Akó adunay hinigugma. 
-Waláy sapayán. Akó labaw kaniya. 
-Ang makita kó bulan-bulan moabut sa 1.000 ka pisos. 
-¡Bisan pilá! Ang akong patigayon nagahatag kanako ug 10.000 ka pisos bulan-bulan. Biyai ang imong hinigugma, biya sa pagka sirkadora, dangup sa akong mga bukton, ug ang tanan kong bahandi maimo. Hunahunaa.... 
-¿Tinuod? 
-Dili akó maalam mobakak. 
Mibagting pagbalik ang "telefono" ug nahilum. 
Usá ka automobil "Marion", matahum ug makusog, nagpahugóng sa Madison Street. Si William Bobb ug si Mary Ross ang mga sumasakay: napadulong sa Hukmanan. Didto gikasal silá: kaminyoong kalit sama sa linti. 
Sa pagkagabii, ang mga sirkador isigpangotana: ¿Hain ná si Mary? Ang mga tumotan-aw mingulob; ang uban nanggulá. Si Mary nga ilang gipaabut, ang Mary nga bantugang mobalintong, walá mogulá. Ang sirko walá ipahinayón. 
Samtang kini nahitabó, si Eddie, ang kauban ni Mary sa iyang mga balintong, nagbakhó, naghilak sama sa usá batang diyutay. Ang iyang kamot naggunit ning sulát nga mosunod: 
"Hinigugma kong Eddie:-Hikalimti akó ug hikalimtan tá ang nangagi. Akó dili mamana kanimo: dili tá palad. Kong mamana akó, ang atong duhá ka kinabuhi mag-ungaw sa kamatayon: magsali kitag balintong ug sirko gihapon, aron mabuhi. Kong magbulag kitá, ikaw makakitag babaye nga sapían ug dili sirkadora ug akó makakita usab ug lake nga sapían ug dili sirkador. Busa, pasayloa akó. Mary Ross." 
Ug samtang si Eddie nagpatulo sa iyang mga luha, si Mary ug si William milangyaw sa laing siyudad aron sa paghimulos sa "luna de miel." 
Ang lakat sa Sirko mahinay. Namalhin silá sa laing siyudad. Sa unang gula nila ning siyudara, ang sapi nga ilang nahipus dakú kaayo. Tanan pulos mga pagdalayeg kanila, labí ná alang kang Eddie ug kang Virginia (paris ug asawa ni Eddie). 
Sa palko, usá dá ka babaye ang walá mopakpak: hinonoa, nagmingaw hinoon: maó si Mary Ross. Kini siyá, kuyog sa iyang bana, mitan-aw sa Sirko ug walá siya magpalandong nga kadtong sirkoha maó diay ang ila kang Eddie. Si Mary giabut ug kalooy kang Eddie, gibati niya pagusab ang kainit sa ilang unang gugma, ug gikasilagan niya si Virginia nga kanunayng nakigkupot kang Eddie ug dili mobulag kaniya. 
Milapas ang pilá ka adlaw. Ang siyudad sa Chicago, América, naukay tungud sa pagkawalá sa duhá ka tawong hiilhan: si Eddie ug si Mary, pulos da bá minyo. Ug sa usá ka mantalaan, nabasa kining mga pahibaló: 
"Mohatag akog 1.000 ka pisos sa makatug-an kanako kong hain magtago ang akong asawa nga si Mary Ross, nga mikagyo kagabii. Siya taga-Nueva York ug usá ka sirkadora.-William Bobb". 
"Mohatag akog 1.000 ka pisos ang makatug-an kanako kong hain tarala ang akong bana nga si Eddie Bristol, nga nawalá kaniadto sa usá ka gabii. Taga-Nueva York siya ug sirkador ang iyang opisyo-Virginia Harvad". 
Usá ka tuig ná ang miagi ug walá gayud igkita ang mga nangagyo. 
Si William kabus ná kay ang patigayon niya nahapay. Miniwang siyá tungud sa mga kagul-anan sa iyang kalag. Nagbasol sa iyang kalit nga kaminyoon; dili ná motan-aw ug Sirko; ug ang mga sirkadora, alang kaniya, maoy mga larawan sa yawa. 
Si Virginia usab midaút ug gitakbuyan sa étika tungud kay nahulog sa usá ka pagbalintong niya. Nagbasol siya sa iyang kaminyoong kalit ug hinanali kang Eddie; mituo siya nga dili unta siya maingon kong dili pa ang iyang pagkadaling maibog sa mga "guapo". 
Ug samtang silá nagapadulong sa kamatayon, nadungog ang usá ka balita nga si Mary ug si Eddie namatay kay ang automobil nga ilang gisuroysuroyan sa usá ka hapon niana, nahibangga sa usá ka "poste" ug siláng duhá, lakip ang "chauffeur", nangadugmok. 
¡Siláng tanán gisilotan ni Bathala!







2







Title:News (13)
<b>Cebuano News: Pangulong Arroyo mihingalan kang Pacquiao isip special envoy alang sa 2008 Beijing Olympics</b>
Manila (July 5) -- Si Presidente Gloria Macapagal-Arroyo mihingalan kagahapon sa buntag kang World Boxing Council (WBC) lightweight champion Manny Pacquiao isip maoy special envoy sa nasud alang sa 2008 Olympics adto sa Beijing, China, karong sunod bulan. 
Mihimo ang Presidente sa maong pag-anunsiyo dihang ang sikat nga Pilipinhong boksidor miadto sa Malacanang sa usa ka courtesy call pipila ka oras human siya miabot sa Pilipinas sayo sa buntag gikan sa Estados Unidos. 
Si Executive Secretary Eduardo Ermita miingon nga si "Pacman" maoy modala sa bandela sa Pilipinas sa Beijing Olympics. 
"Dungog ko usab ang magdala sa bandela sa Olympics," miingon si Pacquiao. 
Sa maong courtesy call, ang Presidente nagsundog-sundog pa sa mga sinumbagan ni Pacquiao nga nakapatumba kang David Dias sa ilang away Domingo sa buntag (Manila time, Hunyo 29) didto sa Las Vegas. 
Ang Presidente midalit usab kang Pacquiao og usa ka cake nga hitsura og kalibutan, nagbarug dinhi ang boksidor nga nag-gunit sa labing ulahing bakus nga iyang na-angkon, samtang ang unang tulo ka bakus nakadayan-dayan sa ubos nga bahin. 
Ang cake, nga ginganlag "Top of the World" milungtad og tulo ka adlaw sa pagbuhat sa mga in-house pastry chefs sa Malacanang nga sila si Ryan Otmana ug Harvard Quezon. 
Sa wala pa mobiya sa Malacanang, si Pacquiao ug laing Pilipinhong boksidor, si Dennis Laurente, nakadawat og certificates of recognition for excellence in boxing gikan sa Pangulo. 
Si Laurente midaug batok kang Steve Quinones sa Estados Unidos diha sa undercard sa Pacquiao-Diaz title fight. 
Giubanan si Pacquiao pag-adto sa Malacanang sa iyang asawa nga si Jinky, ug mga sakop sa Team Pacquiao. 

<b>Cebuano News: Roundup: PGMA mipalig-on sa pagpanalipod sa IPR</b>
<u>Rey Anthony Chiu</u> 
Manila (7 July) -- Gimugna ni Presidente Gloria Macapagal-Arroyo ang National Committee on Intellectual Property Rights (NCIPR) aron hingusgan pa ang promotion, pagpanalipud ug pagpatuman sa balaod nga may kalabutan sa intellectual property rights sa nasud. 
Pinaagi sa kamugnaan sa NCIRP ubos sa Executive Order (EO) 736, nga gipirmahan sa Pangulo niadtong Hunyo 21, 2008, napakita niya ang panginahanglan sa inter-agency nga bahan nga maghulma ug magpatuman sa mga plano ug palisiya aron magpalig-on sa pagpanalipud intellectual property rights dinhi. 
Ang komitiba nga gilangkoban sa Department of Trade and Industry (DTI) ug Intellectual Property Office (IPO) nga mao nay coordinators sa tanang paningkamot batok sa piracy ug pagpang-peke. 
Kauban nila ang Department of Justice (DOJ), Department of Interior and Local Governments (DILG), Bureau of Customs (BOC); National Bureau of Investigation (NBI), Philippine National Police (PNP), Optical Media Board (OMB), National Book Development Board (NBDB), ug ang Bureau of Food and Drugs (BFAD). 
Ubos sa EO, ang NCIPR maghulma sa mga permanente nga intellectual property unit uban sa tukmang pahat ug personnel. 
Sa EO, gimanduan usab ang NCIPR sa pagpalapad pa sa kampanya kabahin sa IPR, pagpatuman sa makanunayon nga paglutos sa mga makalapas sa IPR, makig-alayon sa DOJ aron mapadali ang paghusay sa mga kaso sa IPR. 
Lakip usab sa ilang trabaho ang pagtinir ug database ug pagpasunod sa sistema sa monitoring, ang pag-hiusa sa mga kasayuran ug taho gikan sa laing mga ahensya ug pagsubmitir sa mga taho ngadto sa Presidente. 
Ang NCIPR gipasubay sa Batakang Balaod nga nagmandu sa Estado sa pagpanalipod ug pagseguro nga ang exclusibo nga katungod sa mga scientists, imbentor, artista ug mga katawhang may gasa ngadto sa ilang intellectual property ug imbento ilabi na gayud niadtong mga may ikatabang sa katawhan. 

<b>Pagtaas sa pletehan dili na kapugngan, matud sa LTFRB</b> 
DILI na kapugngan ang pagtaas sa pletehan, kini matud ni Land Transportation Franchising and Regulatory board (LTFRB) chairman Thompson Lantion. 
Matud ni Lantion, human mabati ug matuki ang tagsa-tagsa ka mga posisyon sa dagkong pundok sa transport sa nasud, hayan ilang irekomendar ang gipangayo sa mga taxi, jeepney, ug bus, ngadto sa National Economic Development Authority (NEDA). 
Kahinumduman nga sukad gihatag sa LTFRB ang katapusang usbaw sa pletehan niadtong 2003, makadaghan na nga misaka ang bili sa gasolina nga nakapa-alkanse sa mga tigdumala sa mga sakyanang nagsilbe sa publiko. 
Hinuon, butyag ni Lantion, hayan sa katapusang semana sa Hulyo o sa sayong Agosto na mapatuman ang hangyo sa mga drivers kay magmugna pa ang LTFRB sa mga sumbanan kabahin niini. 
Gipangayo na ang dugang P10 nga flagdown rate sa mga taxi samtang anaa sa P4-5 ang unang gisugyot nga pletehan sa PISTON. 
Kini nagpasabot nga ibabaw sa P7 nga pletehan sa unang upat ka kilometro, mokabat na ngadto sa P11-12, kana kon aprobahan sa LTFRB. 
Gipadayag usab sa National Council for Commuter Protection nga dili man sila supak sa gipangayo nga usbaw sa pletehan dala sa mahal nga gasolina, pinaagi sailang pamuno nga si Elvina Medina nga kinahanglan usab nga kahatagan sa tukmang batakan ang mga driver aron malikayan ang pag-pang-abuso. 

<b>3 pa ka task-forces ang naumol alang sa Princess of the Stars</b> 
TULO pa ka task forces ang na-umol samtang utingkayon ang mga buhaton kalabot sa pagkalunod ug pagpang-ugkat sa mga biktima sa natundag nga Princess of the Stars. 
Matud ni Transportation Undersecretary Elena Bautista, ang mga task forces mahipno kon matino na ang suporta gikan sa international communities. 
Kini mao nga task forces mao ang hazardous materials (HAZMAT) kinsa maoy maghupot sa anggulo sa toxic materials gikan sa nalunod nga barko, ang Disaster Victim Identification (DVI) ug ang Psychosocial program (PSP) nga maoy saligan sa paghatag ug tambag sa mga kabanay sa mga biktima. 
Kining tulo ka sub-task forces maoy moabag sa naha-unang task forces sa search and rescue ug recovery (SAR) ug relief and rehabilitation, kins una na nga na-umol. 
Matud ni Bautista, alang sa Hazmat, nakigsabot na ang nasud sa World Health Organization ug sa United nations environment unit kalabut sa tukmang pag-handle sa water samples. 
Alang sa DVI, siya mibutyag nga ang Interpol (International Criminal Police Organization) magpadala ug 3,000 ka DNA testing kits samtang ipadala sa Saravejo, Bosnia Herzegovina, ang mga bukog sa mga biktima aron tukma kining mailhan pinaagi sa siyensa. Ang kagamhanan sa Canada usab mipasalig na sa pagtabang sa pag-ila sa mga biktima pinaagi sa dental files sa mga na-ugkat nga biktimang wa pa hi-ilhi. 
Sumpay ni Bautista nga pasugdan na ang pagpalutaw ug balik sa barko samtang gipa-abot nga kini matapos sulod sa usa ngadto sa tulo ka buwan. 







3







Title:Dula (2)
<b>Cura:</b> Tan-aon ta. <i>(Mo-atubang sa publico.)</i> Isumbong cono aco nia....Aco <i>(mo singit)dili mahadloc</i> bisan cang kinsa Ang tag-iya sa Filipinas ang mga fraile, cay cami ma-o ang nag dala dinhi sa tinoho-an ni Jesucristo. Caini ang hari, cami ang macagagahom, cami ang magbubu-ut, cami ang mga tag-iya sa mga yuta ug kinabuhi. Ah Don Justo! Don Justo! Macalolo-oy canimo sa adlao nga sumucol ca sa acong cagamhanan...!

<b>Escena</b> 13
<i>(Cura ug Sargento)</i>
<b>Sargento:</b> Padre, padre! <i>(Sa sulod pa.)</i> Padre!
<b>Cura:</b> Kinsa cana! <i>(Mo-sugat.)</i> Oh, Sargento! <i>(Sulod nagadali.)</i>
<b>Sargento:</b> Dacong cada-ot, Padre!
<b>Cura:</b> Ngano? <i>(Mahacugang.)</i>
<b>Sargento:</b> Si Cabeza Oyong himation.
<i>Cura:</i> <b><i>Virgen</i> Santisima.</b> <b>(mokiogpos)</b>
<b>Sargento:</b> Ug nangayo sa confesion.
<b>Cura:</b> Dili aco, dili aco. <i>(Lingo-lingo)</i>
<b>Sargento:</b> Cong mamatay?
<b>Cura:</b> Ilubong!...Apan, ngano nga himation?
<b>Sargento:</b> Mangotana ca pa gyud? Imo ra bitao nga sugo nga ipabilang-go, ipabitay, ipalatos. Labi na, cagabi-i mangit-ngit, ang pag culata sa usa ca guardia can cabeza Oyong, na-igo sa mata ug nalusac....Caron naga agolo ug nangayo sa confesion. Sa acong pagsabut.. .mamatay gayud: Dili cahapunan.
<b>Cura:</b> Cong mamatay, ilobong!
<b>Sargento:</b> Nan, dili una aco hocman sa mga puno-an sa cabecera, cong hibaloan nga si Oyong namatay sa acong mga pag sakit?
<b>Cura:</b> Ug tungud ni-ana, ayao cahadloc, Sargento. Daghan ang acong sapi. Aco ang mo-laban ug mo-luas canimo bisan sa bitayan...
<b>Sargento:</b> Lagui. Icao baya ang nagsugo canaco....
<b>Cura:</b> Saba lamang. Ayao cahadIoc.-.Ang angay mo buhaton...
<b>Sargento:</b> Unsa man?
<b>Cura:</b> Ipabaril mo sa sulod sa Cuartel si Oyong ug ingnon lamang una nga guibaril sia, cay bu-ut mocaguiw. Dili ma-ayo?
<b>Sargento</b> <i>(Maghinoctoc.)</i>
<b>Cura:</b> Unsa, dili ma-ayo?
<b>Sargento:</b> Ma-ayo man. Apan....
<b>Cura:</b> Ayao cahadloc, lagui. Ang kinabuhi sa mga indio kita ang tag-ia. Mapatay ta sila ingon sa usa ca manoc nga loglogon sa cocinero.
<b>Sargento:</b> Apan...ang acong hunahuna naga ingon nga canang taohana uaiay sala.
<b>Cura:</b> May sala sia o uala, ma-ayo nga pation mo, aron ualay macalibog sa olo. Bisan unsa ang atong buhaton, himation naman caha...ma-ayo nga tiuasan na lamang.
<b>Sargento:</b> Tumanaon co ang sugo mo, apan ma-ayo caha nga pacompisalon mo una.
<b>Cura:</b> Tala na. (Mocuha sa iyang calo ug baston.) Ayao baya itog-an bisan cang kinsa kining atong pagabuhaton.
<b>Sargento:</b> Ipanumpa co canimo sa ngalan ni Bathala.
<b>Cura:</b> Tana. <i>(Mang lacao.)</i>




<b>Escena 17</b>
<i>(Cura ug si Tiay)</i>
<b>Cura:</b> Lingcod, lingcod, Tiay. <i>(Manglingcod.)</i> Na-unsa na ogod canang imong bana?
<b>Tiay:</b> Dili co na ma-antus, Padre! Makigbulag na lamang caha aco, cay dili mag-angay ang among batasan.
<b>Cura:</b> Ayao, Tiay, ayao. Aco ra ang mahibalo nga mo-tambag ug mo-may-may cania.
<b>Tiay:</b> Lagui, Padre. Basin na lamang cong matul-id mo canang acong bana. Caron, hilabihan ang pag-basul co sa pagpamana cang Kicoy. Napulo na ug pito caron ca tu-ig ang among pagkamino ug sa adlao nga tanan cami nagalalis ug nag-bugno. Manoyo nga mosimba aco adlao nga tanan. Manoyo nga dad-on co si Maming sa simbahan. Manoyo nga magpatigayon aco sa candila. Manoyo nga papu-asahon co si Maming, cay una masakit cono. Sa usa ca pulong, Padre: bisan imsa ang acong buhaton, mo sopac gayud. Dili gayud cami magca-angay. Ma-ayo na lamang nga magbulag cami. Dili gayud caha magca-uyon ang among cabubut-on. Ay, Padre. Pagca-alaot co! Pagka uala coy palad!...('Hi!ac.)
<b>Cura:</b> Ayao padayona canang imong huna-huna, Tiay. Ma-ayo man gayud cong uala camoy anac. Antusa, Tiay, antusa ang imong bana. Sia ang imong Cruz! Martir icao! Adto ca sa langit! Bulahan ang ma-antoson cay ma-angcon ang himaya! Ang dalan sa hirnaya masiot ug puno sa capa-itan. Ayao paghilac!

<b>Escena</b> 18
<i>(Mo-abut si Kicoy.)</i>
<b>Kicoy:</b> Ma-ayong buntag, Padre! <i>(Mosulod ug mohaloc sa camot.)</i>
<b>Cura:</b> Kicoy, Kicoy! Marica, marica. Gui-unsa mo ang imong asaua?
<b>Kicoy:</b> Uala man, Padre.
<b>Tiay:</b> lya aco nga guipuspusan.
<b>Kicoy:</b> Gahapon ogod, Padre naglalis cami. Napalong ang acong panan-ao ug guihan-an co sia sa palasan.
<b>Tiay:</b> Guipusposan man aco. Di-a ming lagom (ipakita) ang acong bocton.
<b>Cura:</b> Kikoy, lingcod, lingcod. (Si <i>Kikoy mo lingcod.)</i> Husayon co camo. Dili mo pag-daog-daogon ang imong asaua cay nagasilve sa Dios. Huna-huna-a nga ang mga buhat ni Tiay, guinabayran cc sa indulgencia. Dili mo pag-did-an nga mag simba sila si Maming adlao nga tanan.
<b>Kicoy:</b> Uala man aco magdili, Padre.
<b>Tiay:</b> Nagdili to-od. Manoyo sia.
<b>Cura:</b> Dili ca manoyo nga papu-asahon si Maming....
<b>Kicoy:</b> Ang aco ogod, Padre, tingali ma-ingon ni adtong among silingan nga nag-pu-asa sa jueves ug viemes santo, gui-agui-an sa gutom ug nabu-ang
<b>Cura:</b> Dili, dili. Ang mag-pu-asa macadaut sa indulgencia plenaria. Nacasabut ca? Cutub caron dili mo na pag-usbon ang pagbunal sa imong asaua. Toho-i kining pulong co, cay aco ang ilis ni Jesucristo dinhi sa yuta: macapasaylo ug maca paharntang sa silot. Caron, lomohod ca sa atubangan sa imong asaua. Mangayo ca sa pasaylo. Luhod, luhod! <i>(Si Kicoy molohod sa atubangan ni Tiay.)</i> Mag-oli camo ug mag-poyo sa calinao.
TELON

ACTO TERCERO
Cabukiran-Campamento revolucionario-Adlao-Usa ca trinchera.
<b>Escena 1</b>
<i>(Centinela ug mga revolucionario nga nagapasalipod sa trinchera.)</i>
<b>Centinela:</b> Alto! Quien vive!
<b>Ricardo</b> (Sa solod. <i>Halayo pa);</i> Filipinas libre!
<b>Centinela:</b> Adelante!
<b>Escena 2</b>
<i>(Ricardo ug mga revolucionario)</i>
<b>Ricardo:</b> Mga igso-on, ha-in ang imong puno-an? <b>Centinela:</b> Hulat usa, pahibalo-on pa. <i>(Si' Ricardo maga soroy-soroy.)</i> Sargento! Adi-ay nangita sa atong puno-an. <i>(Ang Sargento modo-ol can Ricardo.)</i> <b>Sargento:</b> Unsay tuyo mo?
<b>Ricardo:</b> Bu-ut aco makig-sulti sa imong puno-an. <b>Sargento:</b> Hilngon co una icao. Hulat usa. Pahibalo-on co pa. <i>(Molacao.)</i>

<b>Escena 3</b>
<i>(Sila guihapon ug ang Coronel)</i>
<b>Coronel:</b> Kinsa ang nangita canaco?
<b>Ricardo:</b> Kining imong sulogo-on, Coronel. Aco si Ricardo Flor de Lis.
<b>Coronel:</b> Unsay imong tuyo?
<b>Ricardo:</b> Nahi-anhi aco, guino-o, tungod sa pagluas co sa acong kinabuhi. Diriut aco maholog sa mga camot sa guardia civil.
<b>Coronel:</b> Ngano?... <i>(Mahibolong.)</i>
<b>Ricardo:</b> Dili icag saysay sa acong dila ang acong gui-a-gui-an. Duha ca adlao ug usa ca gabi-i ang acong paglacao ning cabukiran sa pag pangita canino. Guicapoyan kining calauasan.
<b>Coronel:</b> Parayona, parayona ang pag asoy sa nahitabo canimo. <i>(Modo-ol sa publico.)</i>
<b>Ricardo:</b> Parayonon co. Sa longsod co, may hinigugma aco nga guinganlan si Carmen, anac ni Nor Kicoy ug Nura Tiay. Usa ca adlao nga didto aco sa ilang balay, nagcakita cami ug ang cura ug tungod sa uala co pag haloc sa iyang camot, guisagpa aco.
<b>Coronel:</b> Uala ca sumucol?
<b>Ricardo:</b> Guipacana-og co sia, cay na-icug aco nga mag-pasipala sa balay ni Maming; apan ang talauan uala mana-og. Napa-oli aco sa amo ug ang pagca taod-taod, nadauat co kining sulat. <i>(Cuha-on sa bolsa ang sulat ug ihatag sa Coronel.)</i> Basaha Coronel.
<b>Coronel:</b> Basahon ta. Ricardo Cong Hinigugma, Ang casing-casing co tugub sa casakit ning adlaoa. Nagapahibalo aco nga caron gabi-i, dacpon ca sa guardia civil. Dinhi ang Sargento ug guisugo sa pari nga dacpon, bilang-go-on ug ugma ipadala ca sa cabecera, butang- butangan nga sacop ca sa Katipunan, aron cono icao barilon sa mga cachila. Huna-huna-a ug palandonga pag-ayo ang uma-abut canimo. Si Tatay guitog anan co sa atong pagcabutang ug patambagan ca nia nga icao cay usa sa mga naninguha nga ang atong longsod mahamulag sa Espana, nga lumicay ca sa bukid. Umipon ca sa mga revolucionario. Labing maayo nga mamatay ca sa gubat, tungud sa pag laban sa yuta nga atong nataohan, dili sa mga camot sa mga mabangis nga guardia civil. Lacao caron dayon. Ayao pag dugay-dugay. Ug tungud canaco, ayao catahap. Sa oras nga tanan icao ang acong pagahandumon, cay icao ang guitipigan co sa acong casing-casing nga masulub-on. I-ampo co icao sa Mahal nga Virgen aron icao tabangan ug iluas sa cada-utan. Pagayo-ayo, Ricardo!... Pangayo-on co lamang canimo, dili mo aco hicalimtan.
Hinomdomi aco, Maming
<b>Ricardo:</b> Nasayud ca na, Coronel?
<b>Coronel:</b> Ah, Ricardo! Magpasalamat ca cang Bathala nga bililhon ang casing-casing sa amahan ni Maming....Sia ang nacaluas canimo.
<b>Ricardo:</b> Tino-od, Coronel.
<b>Corone!:</b> Nan, mo-ipon ca ba dinhi canamo sa pag-antos ning mga calisdanan ug capa-itan sa gubat?
<b>Ricardo:</b> Mo-ipon aco, Coronel. Aco estudiante sa Manila nga dugay na naninguha nga ang Filipinas mahamulag sa Espana, cay dili aco maca-antos ning atong pagca-olipon. Ihalad co ang kinabuhi ug titi-on co ang acong dugo, tungod sa pag laban sa yuta nga atong nataohan. Magbu-ut ca caron, Coronel, sa acong lauas.

<b>Coronel:</b> Caron, caron i-ipon co icao sa acong batallon. Cometa! Cometa! <i>(Mo-sing guit.)</i> Pag tocar sa fonnacion. <i>(Ang corneta mo-tocar. Ang mga revolucionario manogoc ug managpondoc sa kilid nga to-o.)</i>
<b>Escena 4</b>
<i>(Coronel, Gatmaitan ug Ricardo)</i>
<b>Coronel:</b> A formar, a fomiar! <i>(Mag laray ang mga sondalo.)</i> Firmes! A numerase! <i>(Mag nume.rar.)</i> Firmes! <i>(Dad-on sa Coronel si Ricardo sa atubangan sa mga sundalo.)</i> Mga ca-ubanan! Cutub caron nga adlaoa, ilhon nino nga Segundo Teniente sa Ejercito Libertador sa Filipinas, si G. Ricardo Flor de Lis. Sa ngalan sa general, ilhon ug sugton nino ang iyang tanan nga mga sugo. Teniente Gatmaitan: <i>(Aodo-ol ug mo-saludo.)</i> Kinahanglan nga mag ejercicio ang niga sondao aron si G. Flor de Lis manghibalo sa atong tactica.
<b>Gatmaitan:</b> Oo, Coronel.
<b>Coronel:</b> Icao, Ricardo , umuban ca canaco aron taga-an co icao sa imong mga armas ug igsusul-ob.
<b>Ricardo:</b> Oo, Coronel. <i>(Mang-lacao.)</i>
<b>Escena 5</b>
<i>(Gatmaitan ug mga revolucionario)</i>
<b>Gafanaitan:</b> Firmes! A numerarse! <i>(Mo-numerar.)</i> De a cuatro derecha....Dere! De frente! Mar!...Variacion izquierda....Mar! Variacion izquierda....Mar! Variacion izquierda....Mar! <i>(Tocahan sa cometa ug manulod sa kilid nga to-o.)</i>
MUTACION <i>(Una nga decoracion-Hapon-Kicoy nagalingcod.)</i>
<b>Kicoy:</b> Kining asaua co dili mabadlong. Guidid-an sia sa paglakaw, cay natahap aco tingali magcagubot, ming adto gayud sa simbahan, cay magauali cono ang pari. Ma-ayo na lamang unta cong sia nga usara, cay sa matu-od nga sulti, kining acong asaua <i>(mosing-gitit)</i> nacasamoc ning calibotan; apan dili, guidala gayud si Maming. Uala aco macasabut ning acong asaua. Nagahalad cono sia sa Dios, apan uban sa cura nianang patigayon sa candila. Dili ipadag-cot sa simbahan cong dili candila nga binuhat Matarong ba cana? Aco na ang ma-ulao. Ang acong dungog nahalubong sa yanang gumican ning banaga nga babayhana. Guiculba-an aco cong magubut caron ang longsod. Pulong ni Ricardo sa iyang sulat: <i>(Basahon.)</i>

Nor Kicoy,
Cutub co madauat ang irnong sulat nga nagpahibalo canaco sa guibuhat sa pari ug sa guardia civil sa acong hinigugma nga amahan, uala aco mahamutang. Ang casingcasing co naga singuit nga balusan ang mga nagpatay sa acong macalolo-oy nga amahan. Bu-ut co socdon ang ilang cusug ug ang aco. Bu-ut co tilao-an ang ilang cabangis. Sila cay ma-isug sa mga ualay igsusucol, tan-aon co cong kinsa ang mo-sibug. Ang klinabuhi sa acong amahan ilang pagabayran. Busa, naga-pahibalo aco canimo, nga, aco ug ang mga sondao adi-a cami caron sa cabukiran nga hado-ol sa lungsod ug ugma o damlag, hingkit-an mo aco diha, biihi o patay. Sudlon namo ang longsod, bisan canu mahurot camatay. Ayao lamang camo calisang cay dili camo ma-unsa. Ang acong tuyo ang convento ug Cuartel sa guardia dvil. Tabang lamang camo sa pag-ampo sa calangitan nga maluas cami sa cada-utan ug matuman namo ang among mga tuyo. Ang Cura ug Sargento pangita-on co gayud bisan sa cahiladman sa yuta.

Magsugo ning sulogo-co,
Ricardo Flor de Lis
Matuman ba caha ni Ricardo ang guisa-ad nia ning iyang sulat? Matuman ug dili, ualay ingon sa mangandam. Dili co itog-an kini sa acong asaua cay.-.isip sa gui-tog-an co sa Pari....Ay, Tiay! Pagca ala-ot co! Pagca uala coy palad nga na nga saua canimo!...

<b>Escena 6</b>
<i>(Kicoy, Tiay, Maming ug ang Cura. Mo-sulod si Tiay ug Maming nga guinasonod sa Cura. Naga-pandong sa inantilla ang mga babie.)</i>
<b>Tiay:</b> Kicoy, di-a ang pari, ming nonot canamo. (Si' <i>Kicoy mc'hacugang ug mo-sugat.)</i>
<b>Kicoy:</b> Ma-ayong hapon, Padre. (Mo haloc sa camot.) Cura: Ngano nga uala ca mo adto sa simbahan? 
<b>Kicoy:</b> Uala man ogod, Padre, acoy icabilin ning balay. 
<b>Cura:</b> Anogon. Uala ca hino-on macadungog sa acong oali. <b>Kicoy:</b> Lingcod, Padre, lingcod. Ngano, unsa bay imong guioali caron? <i>(Manglingcod. Si Tiay ug si Maming nagahubo sa ilang mantilla ug rnanglingcod usab.)</i>
<b>Tiay:</b> Ma-anindot ca-ayo, Kicoy!
<b>Cura:</b> Guioali co ug guipasabut sa longsod ang Katipunan.
<b>Tiay:</b> Asuye gani, Padre, si Kicoy!
<b>Cura:</b> Ang Katipunan tinucod ni Lucifer ug ang pasacop cania maholog gayud sa infierno. Cay ang Katipunan naga-tingnha nga papahaua-on ang mga fraile sa Filipinas ug uala nila palandonga nga cami ilis ni Jesucristo dinhi sa calibutan. Macalolo-oy canifio ang adlao nga mapahaua cami, cay ang ifiong mga pari mga burong, lugus gani ma-antigo nga mo-misa. Angay usab nino huna-huna-on, nga cami anhi sa Filipinas hasta sa catapusan sa calibutan. Ualay gahum sa yuta nga makatumbas sa among cagamhanan. Cahibalo ug sapi sangcap cami ug dili cami malisang bisan cang Poncio Pilato. Ang nagtucod sa Katipunan si Andres Bonifado, banaga ug mabudhi-on nga tao: apan ang pangolo ni-ining tanan si Jose Rizal, nga guipabaril na ni General Polavieja sa 30 Diciembre sa tuig nga 1896. Si Rizal ang pangolo gayud; sia ang nag sulat nianang mga basahon nga gui-nganlan "Noli Me Tangere" ug "Filibusterismo" nga nagada-ot sa mga fraile. Ang macabasa ni-anang mga basahona, excomulgado! Macasala sa "mortal"! Macalolooy canang mga tao nga napasacop sa Katipunan nga atua sa cabukiran! Ang Adlao nga hinsacpan sila....ualay pasaylo! Ang fraile ma-o ang haligue diiihi sa Espana ug ang mo-sucol cania, isipon nga misucol sa Espana ug ca-auay ni Jesucristo. Ayao pag duha-duha, Kicoy; amo nga poho-on ang mga masukihon. Bia-an <i>(sing-guit)</i> namo ang Filipinas cong abu na lamang ang mahibilin!...Mat-ngoni nino kining acong mga pulong! Tino- od kini ingon sa Evangelio! Ning baba co nga nagaca-on buntag-buntag sa lauas ni Jesucristo, dili mahagula ang bacac.







Title:Dayasapora
<b>Dayaspora</b>
Omar Khalid

MANGAYO na unta si Romano og katahoran sa balay dihang gihawiran ang iyang kahimungawong sa hilak sa usa ka bata. Sa iyang paglingi, nasagap sa iyang panan-aw ang usa ka batang lalaki nga naghilak nga naglantaw sa bola nga tulin kaayong gipadpad taliwa sa usa ka danawan nga may igong gidak-on. Nakita niyang walay mahimo ang bata sa naanod nga dulaan. Gibutang ni Romano ang dalang maleta ug nagdaling miubog sa lapokong tubig nga matubos ang kabalaka sa bata. Sa takas, gitutokan niya ang bata nga sa iyang tan-aw, magtulo pa lang ang panuigon. Unya gitunol niya ang bola.
Mihingos-hingos ang bata ug migakos og hugot sa bola niining dulaan. Wala na kini maghilak. Kahimuot na man ni Romano nga nagtan-aw sa bata. Sa unsang lalang nga kini dali kaayong nalipay, wa niya masabti. Ay, ang mga bata gayod. Gibati niyang kahimalingwa nga nakapaningod sa kahiktin sa panabot sa usang linghod og salabotan nga kailibgon sa mga hamtong.
Mao pa ang kahimatngon niya nga nayutik diay sa lapok ang iyang karsones. Nagtaktak sa iyang sapatos nga goma, nakita niya nga miguho sa pultahan sa usa ka barungbarong nga nag-umbaw sa kilid sa danawan ang usa ka matahom babaye nga nagdaster og nipis. May gitapis kining tualya, sampak sa dughan. Nakasabot si Romano. May butang bililhon nga buot salimbongan sa babaye nga angay lang himoong tinagoan sa panan-aw sa mga lalaki.
Gitawag sa babaye ang bata. Apan ang bata daw kandela nga giugbok. Nagpabilin kining nagtan-aw kang Romano nga di matandog sa iyang pagpakahilom. Unya gitakli na man sa bata ang iyang panan-aw ngadto sa babaye. Napanaghap ni Romano nga nabag-ohan lang ang bata.
"Migo na ta, Undo..." Mipuk-ong siya ug gihawiran ang gagmayng bukton niini.
Mihilak ang bata. Nakurat si Romano. Wa niya masabti ang hinungdan ngano nga kini mihilak. Nahulog ang bola nga diha sa gagmayng kamot. Wa maninagad ang bata nga mapunit ang hinigugmang dulaan. Gikahimangod kaha niini ang iyang pagpakighigala? Namatikdan ni Romano nga bisan sa edad sa bata, wala kiniy ngipon ug buhok. Ang bata dili normal sa iyang kahimtang, nakapanghunahuna si Romano.
"Sa balay, Dave..." Gikamay sa babaye ang bata dihang nahimuntog na kini sa nataran. Lagmit, kini ang inahan sa bata.
"Akong gikuha ang iyang bola. Lawom ang danawan." Lumos sa kahingawa ang tingog ni Romano.
Mikitiw ang gagmayng mga tiil sa bata ug milipot sa likoran sa babaye. Unya miguho ang gamay niining nawong nga nagpasalipod sa sidsid sa daster.
"Salamat, ha?" Wala magtan-aw ang babaye kang Romano.
"Way kaso." Gibakwi ni Romano ang iyang panan-aw. "Nakita ko lang ang dakong kakulangon sa bata kon ianod sa sulog ang dulaan."
"Usbon ko... salamat." Mitalikod ang babaye kang Romano ug gihugot ang gitapis nga tualya. Unya giisa niini ang ngilbit sa iyang daster ug gipahiran ang luha nga nabiaw sa mata sa bata. Milingiw si Romano.
Mipaduol siya sa babaye. Gitunol niya ang bola. "Anak mo?"
Miyango ang babaye. Wa gihapon kini motan-aw kang Romano. Unya misaka kini sa barungbarong nga nagkugos sa iyang anak. Dungan sa pagtak-op sa minao-maong pultahan, natukas usab ang gamayng bentana ug nakuwadro didto ang nawong sa usa ka tigulang babaye. Midiyong ang tigulang, mipahiyom. Nakita ni Romano ang bata nga miilog sa bentana ug milantaw niya sa gawas. Gibadlong sa tigulang ang bata. Apan ang bata wa maminaw.
Napaningod ni Romano nga dinhing dapita may sugilanon sa usa ka naagbon nga kagahapon- kagahapon nga namukaw sa usa ka kasugiran sa iyang kinabuhi. Ang kalit nga paghilak sa bata, sa iyang pagtuo, usa ka tinagoan. Kon anak sa babaye ang bata, hain kaha ang amahan? Unsang matanga kaha kini sa pagka amahan nga nakaako man nga magpuyo ang iyang pamilya ning barungbarong nga binuhat sa tinapak-tapak sa bisan unsang dapat nga hipunitan sa kadalanan sa siyudad? Ug kinsa kining tigulang babaye nga namentana? Dihay nanumbalay nga pagbati nga nakapukaw sa nahikatulog niyang kagahapon. Nahinumdom siya kang Celia...
Tingali, magulang lag diyotay niining bata nga iyang nakita ang pangedaron sa iyang anak karon. Wa niya mahatag ang unsa mang kaakohan sa usa ka amahan tungod sa kaburong niya sa responsabilidad sa tawong minyo. Usa ka buntag sa tabayng karaan sa probinsiya, misumbong si Celia nga kini mabdos sa ilang gugma. Imbes pangasaw-on, misugpahot siya sa gawas sa nasod aron kalikayan ang kaminyoon.
Nakatrabaho siya sa Canada isip caregiver. Wa siya makaangay sa iyang trabaho kay sagad babaye man ang nagpraktis ning maong propesyon apan kay maarang-arang man ang suweldo, gipugos niya ang kaugalingon. Gawas pa, usa niya kini ka maayong lanses nga makalikay sa usa ka kaakohan.
Usa ka tigulang nga masakiton ang iyang gialagaran. Si Mr<pd.</pd> Smith nawad-an sa sensasyon tungod sa daghang komplikasyon. Plastik nga tubo ang nagsumpay sa pantog niini. Matag higayon nga makaihi sa purol ang tigulang, mohilak kini nga mahinumdom sa dako niyang pagkuwang sa iyang asawa ug anak.
Wala nay masubay nga pamilya si Mr<pd>.</pd> Smith gawas sa pipila ka negosyanteng kabanay nga maoy nagsuhol kang Romano nga kini maatiman. Nagmahay ang tigulang sa iyang pagpasagad sa iyang pamilya niadtong diha pa kaniya ang kahimsog sa kabatan-on. Nagsulti kang Romano ang tigulang nga dugay na siyang nagpangita sa iyang pamilya aron mangayog pasaylo. Apan wa na niya kini igkita.
Natandog si Romano sa kasugiran ni Mr<pd>.</pd> Smith. Dihang namatay kini, mipauli siya aron pangitaon si Celia ug ang ilang anak. Apan wa na siyay Celia nga nakita. Way gikasulti si Noy Marcelo ug Nang Soling kon hain paingon ang ilang bugtong anak. Miingon ang magtiayon nga kalit lang nawala si Celia ug wa na silay kasayoran kon hain kini karon. Ug mao kini karon nga nakahunahuna na lang usab siya nga mobalik sa gawas.
GILANTAW niyag balik ang taytayang kawayan nga gisubay kaganina. Dihay mga kahulogan nga nakasukgo sa iyang kahimatngon. Ang tulay nahisama sa pait nga pasumbingay nga buot modugtong sa iyang karon ug sa kagahapon.
Bisan sa karabanit sa dapit, maoy unang namatikdan ni Romano ang kamalinawon dinhi. Kawala gyod niya magdahom nga may distrito ba diay sa Manila nga may ingong pamayhon sa kayano. Tinago ang dapit nga ingon sa nagpasagad lang sa gimok sa siyudad. Napanghunahuna niya nga ang Talaba wa hitultoli sa komersiyalismo. Ang hibat nga talan-awon sa gagmayng mga barungbarong nga iyang nakita maoy laing pinulongan sa kalisod.
Natandog siya sa gipakitang impresyon sa mga talan-awon. Bisan sa panagsang basura sa baybayon, may kabugnaw ang hangin sa hunasan ug malantaw sa unahan ang Manila Bay. Sa pikas bahiya, ang mga edipisyo nga nagdula-dula sa iyang panan-aw ingon sa naningkamot pagkab-ot sa tiyan sa bughawng langit.
Mipadayugdog siyag balik sa balay nga iya untang pangayoag katahoran sa iyang pag-abot kaganiha. Sa iyang tan-aw, mao gayod ang balay. Mao gayod ang kasilinganan. Mao gayod ang giingon sa iyang Nanay Oping. Napaneguro niya nga balay gayod kini sa iyang Tiya Lucing. Nakapanakla siya sa giabot sa kapalaran sa iyang iyaan. Maayo diay ang kaagi niini sa panimpalad sa siyudad. Wala kini maadunahan, apan makita nga ang balay maoy bugtong nalahi taliwa sa kabos nga palibot. Kongkreto kini ug ang desinyo sa pergola ilhanan sa kaluag sa mga tawong nanimuyo sa sulod.
Nakasabot siya nganong way tawo ang balay. Lagmit atua pa ang magtiayon sa tiyanggihan- sa Bulongan- kay may puwesto kining tarima sa isda. Nag-ingon ang iyang Nanay Oping nga alpor kuno sa Bulongan ang iyang Tiya Lucing ug Tiyo Conrado. Natubig-tubigan kini ilabi na kay wala kagasahi og anak.
"MAAYO nuon kay nakaduaw ka," sa iyang Tiya Lucing nga nagdigamo sa panihapon nianang pagkagabii. "Unsang balora ang nakapadpad nimo dinhi, Romano?"
"Gitawgan lagi ko sa giaplayan kong ahensiya para sa Saudi. Kon di makasabal sa inyong panglihok, mohangyo unta ko nga anhi lang una moestar mentras tanto nga maghikay ko sa akong papeles. Di bitaw ko magdugay dinhi sa Manila..."
"Ay, kanimo, Romano. Ngano gong dili. Magpinobre god ta dinhi, Dong." Gihaon sa iyang iyaan ang sinigang-bangus. "Dali, mangaon na ta. Ayaw na lang tog agda ang tiyo mo. Naghatod kadtog sud-an sa ilang Lola Felipa."
Human sa panihapon, nanghingiki siya sa gawas sa balay. Gilantaw niya ang barungbarong nga gipuy-an sa inahag anak ug sa tigulang. Wa malahos ang iyang pagpanug-ab pagkamatikod nga ang payag walay sugang de kuryente. Ang nakita ni Romano sa buho-buho sa bungbong mao ang luyang kahayag sa lamparilya nga nakigbatok sa kangitngit sa sulod sa balay. Kon sa unsang hinungdan nga taliwa sa kalibotan sa mga timawa, may labaw pang makaluluoy, wa siya niiniy kasayoran. Gibatyag siyag kaluoy sa tulo.
Nasibot siya pagpanumbalay sa payag bisan sa kabag-o pa niya sa dapit kay nabatyagan niyang dunay nagpasumbingay nga tinagoan ang bata, ang babaye ug ang tigulang. Nahauknol ang iyang paglakaw nga namidpid sa balisbisan sa barungbarong, dihang nanglugsot sa tinapak-tapak nga bungbong ang tingog sa mapinanggaong inahan.
"Dave, magbinuotan ka dinhi kang Lola Felipa mo, ha? Ayawg pabadlong, Anak."
"Kuyog lang ko nimo, Mama."
"Kapila ko ikaw ingna nga dili puyde. Dakpon ra ba sa polis ang batang di magpatuo sa ilang mama. Dal-an lang tikag sinugatan sa akong pagbalik."
Nabati ni Romano ang pagngislo sa bata. "Dugay na pod diay kang mouli, Mama?"
"Nangita tag kabuhian. Kon di ko molakaw, di ta kapalit og ngipon nimo. Di ba gusto kang magpalit tag ngipon?"
Napanid-an ni Romano nga mihilom ang bata.
"Sige, dulog na diha kang Lola Felipa nimo."
"Ug buhok pod, Mama..."
"Oo, ug buhok pod. Dal-an pod tikag buhok."
Nawitik ni Romano ang totpik nga nagpaminaw sa dakong gugma sa inahan ngadto sa anak. Natandog siya sa bata nga nangandoy nga matuman ang butang nga mahimong regalo sa pagbalik sa kabuntagon sa iyang inahan. Nakita ni Romano sa danawan ang Bulan nga nanamin sa anino sa kagabhion. Wa siya sa buot nga mipauli sa balay.
Naabtan niya ang iyang Tiya Lucing ug Tiyo Conrado nga nanan-aw og pasundayag sa telebisyon. Misaka siya, nangayog katahoran. Unya, nanigsusi siyag kinsa kining tulo ka binuhat sa barungbarong. Gipahinayan sa iyang Tiya Lucing ang bolyum sa TV. Gitutokan siya sa iyang iyaan. Ug kay nagpaabot man siya nga suginlan, misugod paghinubay ang iyang iyaan. Gipatay niini ang telebisyon. Gipaminaw ni Romano sa kagabhion ang kasugiran ni Lola Felipa, ni Dinah, ni Dave- ang mga linalang nga tag-iya sa usa ka sugilanon nga gitipigan sa kasingkasing sa Talaba...
TALABA... usa ka hapsay nga dapit kaniadto. Ginganlan kini sa mga Caviteño og 'talaba' tungod sa abunda niining hunasan. Nagkalainlain lang ang kinhason. Apan mas abunda kini sa sisi kun talaba. Tin-aw ang tubig ug pinuy-anan sa daghang kinabuhi sa dagat. Sa adlaw ug gabii, kini mao ang Talaba. Sa damgo ug pangandoy, kini mao ang Talaba.
Dihang milambo ang kaulohan, dinhi hakota ang mga biya sa siyudad. Nag-ilogay dinhi kaniadto ang langaw ug tawo sa pagpangita sa bisan unsang butang nga mahimo pang kapuslan. Inanay nga nagkasusot ang mga kinhason, guso, lato ug uban pang bahanding dagatnon... hangtod nga nahanaw na gayod kini sa hingpit. Maoy pagtuo sa mga batid nga nahilo sa naglugitom nga tubig ang mga semilya sa dagat. Tahong na lang ang nahabiling bahandi sa hunasan nga ambot sa unsang hinungdan nga kini may lahutay man sa hugaw nga tubig. Mitubo ug nahimong bukid ang tambak sa basura nga misuyla hangtod na sa hunasan. Paglabay sa pipila ka tuig, gibiyaan kini sa garbage disposal unit sa MMDA kay mipetisyon man ang mga grupong nagpakabana sa kinaiyahan dihang nasayran nga nakamugna kinig kadaot sa panglawas sa katawhan sa Manila.
Ang ngalan na lang sa dapit ang nahimong handomanan sa kaabunda niini kaniadto. Unya ang kanhing tambakanan, inanayng nalibon sa kakugnan ug kabugangan. Inanay nga nawala ang baho. Pagpangligdas sa katuigan, ang mga basura nahimong yuta ug mihulpa ug mitupong sa lanatad nga hunasan. Ug may bahin niini nga nasipong ang tubig-dagat nga nabolsa sa yuta- karon, usa na ka danawan nga mahubsan lang sa tubig kon buwan sa Abril ug Mayo.
Nadiskobrehan sa day-ong mga probinsiyano kining dapita- mga probinsiyano nga anak sa kakabos nga nangapadpad sa Manila nga way sarang kapuy-an. Dihang mibarog ang unang barungbarong, walay mibadlong nga tag-iya. Unya nasayran nilang gipanag-iya diay kini sa gobyerno. Sagad mga Bol-anon, Sugboanon, Surigawnon ang nanimuyo dinhi- mga Bisaya nga nangita sa ilang tingusbawan.








1







Title:Ang Relo
<b>Ang Relo</b>
Pojuer D<pd>.</pd> Reyes II

<i>(Kining maong sugilanon midaog nga Ikaduhang Pinasidunggan sa Gawad-Komisyon 2006 ubos sa pagdumala sa Komisyon sa Wikang Filipino)</i>
DUGAY na kong nangandoy nga makapanag-iyag relo. Ang usa nga relo de pulso. Dili ang relo de kalso nga may kaw-ing linubid nga sinubong kun bulawan ba hinuon nga iluklok sa sekreto sa pantalon nga ipagawas lang pagtan-aw sa oras.
Kaibog ko na man tinuod sa usa nga may relo de pulso. Angayan ang tawo, sa tan-aw ko, nga nagsuot og usa. Labihan ang kaibog ko nga maghanduraw kon mag-usara ug damgohon ko na gani kon matulog.
Bata pa ako nga nakaamgo sa relo de pulso. Naghinapos na kadto ang Ikaduhang Gubat sa Kalibotan dihang usa ka buntag, mitunga sa Panawagan ang usa ka jeep nga gimaneho sa naghukasay nga Amerikano. Pinatikan og usa ka agila ang dughan sa tawo. Nagpangita siyag ilimnon. Apan wa siyay napalit sa tindahan.
Si Abloy ug si Badok nga managhigala nga dinha pag-abot sa Amerikano nagkinidhatay. Ang duha igo lang nakahuman sa primarya apan kadali lang nakatimaho sa kahigayonan nga sila makapanguwarta. Nakigsulti sila sa Amerikano ug nanakay sa jeep.
Nagdagan kong miagpas. Miliko ang jeep. Misum-ok sa kalubihan ug mihunong sa tataan ni Ingkoy. Apan wala pa ang mananggiti.
"Manangko lang ta, Bay Abloy," ni Badok nga nakahunahunang manangko nga may ikahatag sila sa tawo nga nagpangitag mainom.
"Mao," dason ni Abloy. "Pasabton ta lang si Ingkoy. Tangkoan lang siyag duha ka sanggab. Siyarog di pa matagbaw."
Nagpili silag punoan sa sanggotan nga masaka. Nakakuha silag tagsa ka sanggab nga puno sa tuba.
"What's this?" Natingala ang Kano sa duha ka sugong nga giabot kaniya.
"Dat is bino de Cebu, Joe," ni Badok nga misugal sa daginoton niyang Iningles."
"Cebu wine?" sa Kano nga mibatig katahap kon unsa kining ilimnon nga gihatag sa duha nga gikuyogan man sa lagong.
"Yes, Cebuano wine, Joe. Tuba... native wine. Try... Nice to drink. Nice to drink..." ni Abloy nga migalagala sa Kano sa labkahon niyang Iningles.
Mikidlap ang mata sa Kano nga nakahanggap sa kahumot sa tuba nga nagbuwa sa sugong niyang gidawat. Gibutang niya sa jeep ang usa ka sugong. Gidagpas niya ang lagong nga misakdap sa sugong sa iyang kamot.
"See?" ni Abloy nga nahimuot nga gipangigi sa Kano ang tuba nga buot panibaan sa lagong. "The fly like to drink, Joe."
Kaduha lang iyarok sa tawo ang usa ka sugong. "Yeah, very good." Nanug-ab ang Amerikano. "Cebu wine very good... How much?" sa Amerikano nga mikuot sa likod niyang bolsa. Nahaugnok ang tawo. Wala na sa iyang bolsa ang iyang pitaka.
Nangaminghoy ang duha. Nagtinan-away sa kasagmuyo sa ilang kapakyas nga makapanguwarta. Unsa ba diay, nakapanglingo si Badok. Wala man diay kuwarta kining kanahan nga nagpangitag bino nga malag-ab.
Unya, misanag ang dagway sa Kano nga nakatan-aw sa relo niyang de pulso. "Okay I've got my time piece. But you can't divide this half-a-piece to one of you. You must fight. The winner got this time piece. Okay?"
"Fight you say?" Nakatan-aw si Abloy sa tawo kon wala ba magtiaw. Kawala nila magdahom nga kanahanon diay kining hibagtan nilang tawo nga nagpangitag ilimnon.
"Yeah..." sa Kano nga miisa sa iyang tuong kamot pagpakita sa iyang kinumo. "Fistfight. The champion will get this time piece."
Nagkatinan-away ang managhigala. Panuway man diay kining gitangkoan nilag tuba nga mainom.
"Unsa man, Bay Badok?" Mitugpa ang luwa ni Abloy sa tiilan sa Amerikano. "Maayo kaha?"
"Sulayan nato, Bay Abloy," ni Badok nga nanukad nga kasugdan ang away. "Relo na god na."
Mikatawa ang Kano nga mikab-ot sa ikaduhang sugong dihang gisugdan sa duha ang away sa kinumo. Kahimuot na man sa tawo nga nagtan-aw sa managhigala nga nagsinukmagay nga makailog sa relo de pulso niyang gihimong ganti. Apan nahurot na lang niya ang ikaduhang sugong, wala pay usa nilang mikamang sa yuta. Kalisang na man hinuon niya nga nakamatikod nga sukmag-patayan na ang binukbokay sa duha.
"Stop! Stop it!" Mipataliwala ang Kano nga mahunong ang away. Napusak ang tuong mata ni Abloy ug nag-agas ang dugo sa ilong nga maorag nalata nga tamatis. Ug naa si Badok, nabitas ang dunggan ug nagtabisay ang dugo sa baba sa duha ka ngipon niyang napangag.
Nahunong ang away apan ang duha pulos nangangkon nga maoy midaog.
"No..." Miwara ang Kano sa kamot nga mipasabot nga ang duha wala pa magdaog; mipahiyom nga mitangtang sa relo sa iyang pulso. Nakakita ra siyag paagi nga way usang mabun-og sa pag-ilogay nila sa relo. Naglumbaay ang duha dihang gilabay sa tawo taman sa ginhawa ang relo ngadto sa hawan nga uma sa unahan. Wala na sa Kano hibaw-i kinsa sa duha ang nakakuha sa iyang relo. Nag-ikis-ikis ang jeep niyang gimaneho nga nagdagan balik sa kampo.
Bata pa ko niadto. Wala ko malimot. Apan wa ko lang hisabti nga mahimo sa managhigala ang tinud-anay nga panagtakos sa kinumo tungod lang sa usa ka relo. Ug nganong ibaylo sa tawo ang mahal niyang butang sa unsay makahubog? Apan kanay nahitabo. Nasaksihan ko ang panagtakos sa kusog sa managhigala nga makakuha sa relo nga gipailogan sa Amerikano.
HAYSKOL na ko. Dinha ko sa unang ang-ang nga mibatig kaibog sa relo. Tinuod, kaibog ko na man sa tawo nga nagsuot og relo de pulso. Sa among saring, si Ernesto lang nga anak og usa ka asendero ang tinun-an nga duna. Kasagaran lang siya nga tinun-an apan tinagad siya ug tinahod. Nainila siya tungod sa iyang relo de pulso. Way relo ang among magtutudlo ug kaniya mangutana sa oras basig nakalimot ang klerk sa opisina pagbagting alang sa sunod nga panulun-an.
Ang relo de pulso makahimo sa tawo nga usa nga talamdon ug talahoron. Sangpiton sa magpakisayod sa oras. Ang may relo de pulso usa nga dili yamhangan sa iyang panahon. Dili siya makabit sa kasabotan. Labaw sa tanan, ang kahimatngon sa kabililhon sa matag gutlo nga bation niya ang kahinugon nga mawagtang nga dili kapuslan. Usa ka bulawan ang panahon sa kamot sa tawo.
Apan mao lang kana. Igo lang ko sa kaibog. Ang relo de pulso usa ka Buwan nga malantaw. Naa makita, apan dili makab-ot. Tinuod, magtutudlo ang among amahan. Wala mi magpalit og bugas. Mersante ang among inahan. Nakapalit og yuta nga nakuhaan namo sa pagkaon. Apan namatay si Mama dihang natapos ang gubat. Siyam kaming buhi sa unang kaminyoon ug nadugangan og duha dihang naminyog usab si Papa. Labihan namong lisora dihang ang duha ko ka magulang nga utility boys pagtakas sa Amerikano mipauli pagbiya sa mga Amerikano sa Sugbo. Lima na ming nagtungha sa kolehiyo, tulo sa hayskol ug may duha sa elementarya. Unsaon nga makaigo ang suhol sa usa ka maestro sa tulunghaang publiko sa kadaghan puyra buyag sa mga anak nga edukahon?
Kalipay ko na man dihang natapos ni Noy Edred ang ETC ug nakatudlo sa Maraat. Makaginhawa na tingalig diyotay sa hagip-ot namong kahimtang. Ang Maraat usa lang ka balangay nga sakop sa lungsod sa Kanghagas. Ikaduha sa kataposang balangay habig sa habagatan. Samtang ang among balangay maoy ganghaan sa lungsod sa Kanghagas, ang Maraat maoy ikaduha sa kataposang balangay sa habagatan sa kasadpang habig sa lungsod sa lalawigan. Mao nga si Noy Edred panagsa lang mahiuli sa among balangay sa Panawagan tungod sa kalisod sa sakyanan.
Di gyod ko malimot niadtong adlaw nga siya miuli human sa Visayan Athletic Meet nga gipahigayon sa Dakbayan sa Sugbo. Kaibog ko na man niyang nagtan-aw nga nagsuot sa bag-o niyang pinalit nga relo de pulso. Gruen ang iyang relo. Napalit niya sa usa ka buwan niyang suhol. May t-shirt kong sinugatan. Apan sa iyang relo de pulso nagpamilit ang akong panan-aw sa kaibog. Wala siya mahimutang nga nakamatikod nga ang iyang relo ang giinitan sa iyang manghod. Dugay niyang gitangtang dihang gihangyo ko nga sulayan pagsul-ob.
Nianang Lunes sa buntag nga siya nag-atang nga makasakay, gitawag ko niya. Gitunolan ko niyag peso. Natingala ko kay gitagaan na man niya nianang gabii nga makapalit sa unsay magamit sa akong pagtuon. Pamasahe diay. Paadtoon ko niya sa Maraat sa Biyernes sa hapon. Dili siya mopauli. Maghulat siya nako sa Maraat. Nalipay ko. Sultihan ko siya. Basig siya ang manunubos sa pangandoy nga sinakit sa kawad-on.
Apan wala ko siya kasultii. Magulang ko siya, apan mibati kog kaikog. Nakapanghunahuna lang nga likayan ang pagbukhad sa palad sa unsay tinguhaong panag-iyahon nga makatibhang sa binulan niyang suhol.
Bayle diay sa Maraat nianang gabii. Mao diay nga gihatagan ko niyag pamasahe. Natan-aw niya nga naa lang ang nawong ko sa basahon. Buot lang niya nga ako malingaw sa adlaw nga way klase.
"Wa ka man mosayaw?" ni Noy Edred nga miduol ug mitapad sa bangko kong gilingkoran nga nakatan-aw nga nagpabaya lang ko sa bayle nga kalingawan nianang gabhiona. "Naa si Amparing..."
Nahasagnunot ang akong panan-aw sa babaye niyang gilantaw didto sa atbang nga lingkoranan sa mga dalaga. Ang Maraat nakita ko nga usa ka balangay sa maanyag nga mga babaye. Apan sa tanang mga bituon sa langit, may usa nga malantaw nga labing mahayag sa imong panan-aw. Si Amparing nakita ko nga mao ang bituon nga naghayag sa sayaw niadtong gabhiona.
Gisayaw siya ni Noy Edred nga mipaduol sa akong nahimutangan. Dihang natapos ang sonata, gipaila ko niya sa dalaga. Nagpares mi sa sayaw dihang gitugtog ang "Too Young To Be In Love". Kaduha ko siya isayaw.
"Unsay tan-aw mo niya?" ni Noy Edred dihang nahibalik ko sa lingkoranan.
"Maanyag."
"Wa ka ba maibog?"
Nakapahiyom ko. Wa tingaliy usa nga dili mobatig kaibog nga makahinagbo ni Amparing. "Kinsa man kahay dili?" Gisultihan ko siya. "Apan ikaw... unsay naa sa hunahuna?"
Mitan-aw siya sa atbang sa lingkoranan sa mga dalaga. "Gidapit ka nako nga makatambong sa bayle sa Maraat. Ang Maraat balangay sa mga maanyag. Basig anhi nimo ihibalag ang babaye nga ikauban mo sa kinabuhi."
"Wala ko kana mahimong kahasol." Mibati kog kahimuot sa nabati ko kang Noy Edred. "Naa ra ang babaye sa adlaw ang tawo makahukom sa kaminyoon."
"Mao," undayon ni Noy Edred. "Apan maayo nga may igo nga panahon masayod kinsa ang babayeng ikauban sa panagluon."
"Sagdi lang." Hisabtan ko nga buot niyang si Amparing paulitawhan sa manghod niya. "Mobalik ra gani ko sa Maraat kon matapos ko ang akong pagtuon."
"Hisabtan ko." Dinhay kasagmuyo sa iyang tingog. "Wala ka matandog. Wa mo ipangigi ang kaanyag ni Amparing."
"Nganong wala?" Kahimuot ko na man nga siya na hinuon ang nauyamot. "Bakakon ang usa nga molimod nga wala mabihag. Apan dili ko kahalaran ang matag Amparing ihinagbo sa dalan nga naghangos nagtungas sa ugma kong pangitaon."
Nakatan-aw siya nako. "Mahimo ka nga magtutudlo. Matinud-anon ka kaayo sa imong pagtuon," niya nga mikuot sa iyang bolsa ug misugo og duha ka botelyang beer sa batang dinha sa duol.
"Soft drinks lang ang usa." Gisultihan ko ang gisugo nga mibiya sa pamalihog sa iyang maestro.
"Wa ka gyod makakat-on?" Mikatawa si Noy Edred. "Di na ta mga bata."
"Asa ra man bitaw na," nako nga miduyog pagkatawa. "Dili maayong makakat-on nga way kuwartang ikapalit."
Miabot ang bata nga sinugo. Gitunol ni Noy Edred ang soft drink. Apan nakamatikod siya nga wala ko magtan-aw sa Coke niyang gitunol. Mipilit ang panan-aw ko sa Gruen niyang relo de pulso nga miamag sa siga sa petromaks nga nagkanuos dinha sa among duol.
Mipahiyom siya. Hisabtan ko nga may misantop sa iyang kaisipan. Mitan-aw siya nako nga nahimuot. Apan way gikasulti.
"Tana," agda niyang mamauli sa iyang gikaserahan. "Alas 11:10 na sa kagabhion."
Basig may isulti siya nga dili niya ipaabot sa pandungog sa mga tawo sa baylehan. Namauli mi apan nanubay lang siya nga si Amparing tinun-an sa komersiyo sa unibersidad sa siyudad. Nakaundang kay way makabantay sa tindahan sa pagpanganak sa iyang inahan. Ang mga magtutudlo sa tulunghaang publiko sa balangay naa magkasera sa usa nila ka balay.
Nianang hapon nga naghulat kog kasakyan pauli, mitan-aw siya sa oras. "Di na madugay ang Cadelima Bus."
"Maayo nga may relo nga masayod sa oras."
"Mao." Mipahiyom siya. Pahiyom nga nagtago sa unsay wala niya ikasulti sa dayon namong pauli sa bayle kagabii. "Ang relo di lang usa nga dayan kondili usa ka panginahanglan."
May isulti siya. Hulaton ko, dili mangutana. Hisabtan niya kining kaibog ko sa relo de pulso. Nakita niya nga wala kanako ang layaw nga lingaw-lingaw sa binatang kabuang sa kasingkasing. Wala ko magtagad sa mga babaye. Apan wala niya malilong nga hilantan ko sa kaibog magtan-aw sa usa ka relo de pulso.
"Gusto mo ba gayod manag-iyag relo de pulso?" Ang pangutana usa ka hagit nga sinimaan. Kon unsay buot niyang dagiton, mibati kog kahinam nga mahisabtan.
"Ngano man diay?" Milihay ko sa pangutana nga nahimuot. Maayo kahang nawngon ko siyag sulti kon palitan ba ko niyag usa?
Gitangtang niya ang relo sa iyang pulso. Mikidlap ang relo sa Adlaw sa kahaponon nga gitunol niya nako.
"Gipul-an ka na?" Gidawat ko ang relo nga gipatan-aw niya nako.
"Wala. Apan maimo ra gani kon magkasinabot ta."
"Kanindot." Mikatawa ko. "Hinigtan diay nig lanot."
"Ingon lang niana. Way butang bililhon nga sayon mapangayo. Molihok ang tawo. Magpasingot nga makapanag-iyag unsa na lang."
"Hisabtan ko." Giuli ko niya ang relo. "Unsay balighot?"
"Ulitawhi si Amparing."
"Ulitawhan ko si Amparing?"
"Mao."
"Mao lang kana?"
"Kon sugton ka niya, ihatag ko nimo kining relo de pulso."
"Mao ba?" Nakatan-aw ko kang Noy Edred nga natahap dili ba usa ka binuang.
"Wala ko magtiaw," niya nga mihupay sa akong pagduhaduha nga ang relo nga nahimong katian dili bulog nga kasabotan. "May tagal. Sulod lang sa unom ka buwan. Kon mosugot siya nimo, kining relo ihatag ko nimo sa Disyembre."
Gidawat ko ang hagit. Ang relo de pulso ni Noy Edred nagduyan sa akong handurawan nga nagsakay sa Cadelima Bus pauli.
SUKAD niadto tua gayod ko sa Maraat matag Biyernes sa gabii. Kinsay di maghinam-hinam? Relo na god na. Relo! Nagtuo ko nga dili ko mapakyas. Maako gayod ang relo de pulso ni Noy Edred. Kalipay ko na man. Makarelo de pulso na gyod ko.
Ambot kon ikapila ko na kadtong balik sa Maraat nga si Amparing nasultihan ko. Maora mag lain god nga nahimo ang paghalad tungod lang sa tinguha nga makapanag-iyag relo kay dili man kinasingkasing ang gugmang gipanumpa sa usa ka dalaga. Nahinumdoman ko lang nga Domingo kadto sa buntag. Naligo siya sa dagat uban sa iyang mga higala.
Naabtan ko silang nanglingkod sa dagsang kahoy sa baybay. Dihang namiya ang iyang mga higala nga namalik sa tubig, nahawiran ko siya ug gikasulti.
Kadaghan na mi nagkasulti. Apan kadto lang nga nanglingkod mi sa gapnod nga siya gisultihan sa gugma nga ang relo de pulso ang naggilaw-gilaw sa akong handurawan.
Mipahiyom lang siya. Naminaw. Walay gikasulti. Sa akong pagbiya, gibinlan ko siyag sulat. Gisulatan sa tulunghaan ko sa lungsod. Wa koy balos nadawat. Apan wa ko maluya. Nahagit ko. Walay ligad. Tua ko sa bayle matag Biyernes sa Maraat. Ang Maraat maorag batobalani. Bation kog kadasig nga tua sa balangay sa Maraat. Kapoy nga mobiya. Laay ang mga adlaw nga Lunes ngadto sa Huybes sa tulunghaan. Apan inigka-Biyernes, magkapakapa ang akong kasingkasing. Kinsay dili malipay? Igkita na sad si Amparing ug magakos sa bayle nga gihimo matag Biyernes sa balangay.
Nalimot ko sa relo. Nalimot nga ang relo de pulso ni Noy Edred nahimong kasabotan sa paghalad. Wala na ko maikag. Si Amparing na ang mahanduraw sa pag-usara ug damgohon sa pagkatulog. Naunsa na ba kini? Wala ko lang hisabti. Nawad-an kog kaikag sa relo. Dili ko na usa ka pangandoy. Dili na kanako usang bililhon nga tinguhaong panag-iyahon. Wala na koy makita kondili si Amparing. Si Amparing ang tanan kanako. Siya ang masigang bituon malantaw ko sa langit. Ang akong gugma... Ang akong kalipay... Ang tanang katahoman anino lang sa iyang kahayag.
Nasulat ko ang balak "Sa Unang Panagkita" ug gipatik sa mantalaan. Dili maisip ang mga sulat sa gugma nga nagkayo sa pagbati sa paghalad. Apan ang tanan nahulog lamang sa linaw. Dili matugkad ang iyang kahilom. Kalibog ko na man. Maayo siyang ikasulti. Apan mao lagi. Mopahiyom lang kon pakisayran sa gugma kong gihalad.
Hisabtan ko nga siya may hinigugma. May iya nang kasaad ug dili na makadawat og laing maghahalad. Buotan lang si Amparing. Kon wa siyay gilingi dili siya magpakabuta-bungol sa mga sulat sa gugma nga nagbakhong nanuktok sa iyang kasingkasing.
Gikasubo ko. Apan magpakatawo ko sa pagdawat sa kapakyas sa gugma sa babaye kong hinalaran. Ingon lang niana. Ning kinabuhi, may mga butang nga sayon lang sa tan-aw tang mapanag-iya apan dili ta makab-ot. Mibalik ko pag-umod sa akong pagtuon.
"UNSA diay?" nangutana si Noy Edred nga nahiuli anang bakasyon sa Pasko. "Wa ka na man motunga lagi sa Maraat?"
"Bitaw." Gitikop ko ang libro nga gibasa. "Mora mag nabiyaan ko kining pagtuon."
"Unsa si Amparing...?"
"Pakyas ko."
Mipahiyom siyang mitan-aw nako. "Magsusulat ka ug magbabalak. Wa mo diay siya malukmay sa mga sulat mo sa gugma?"
"Basig may kasaad na siya."
"Gisultihan ka niya?"
"Wala nuon. Sa panabot ko lang."
"Kaanugon."
"Way maanugon. Kondili imoha, iya sa lain."
"Tinuod." Mikatawa siya. "Ang tawo mapakyas, dili ang gugma," niya nga mitan-aw nako. "Apan wala mapakyas. Di ka mahikawan sa relo mong gipangandoy."
"Kalimti." Mihupas ang kaibog ko sa relo.
HAYAG ang Buwan. Nadala ko sa mga higala sa pangharana. Ila gyod kong dad-on kon sila mangharana. Akoy magpaluyo sa balak sa ilang mga awit nga duyogan ni Berting ug ni Nito sa tenor ug bandurya. Diha si Badok ug Abloy nga nagpabiling mga ulitawo, nakighugoy sa mga batan-on nga nagdalag usa ka tabayag nga tuba. Katingala na man nila nga wala mosaylo ang tagay. Gidawat ko ang hungot nga gitunol. Kaniadto ugod, mokuyog lang ko sa harana apan dili moinom.
"Kanay lalaki." Mikatawa si Badok sa kahimuot. "Dili Bisayang Sugboanon ang lalaki nga dili moinom og tuba."
Nagduog-duog ang ulo ko nga miuli sa balay. Lawom nang gabii. Apan hayag. Wala pa mapalong ang petromaks. Nagsulti si Noy Edred ug si Papa sa kinadak-an. Wala ko matingala. Ingon niana ang mga magtutudlo. Kanunayng magpulaw sa pagsulat sa lesson plan.
Nagdali kong makasaka sa taas. Apan wala ko makatikang sa hagdan dihang hidunggan ko si Papa nga nangutana unsay sabot nila sa ilang kaluwasan. Nahaugnok ko. Panagsabot sa amahan ug anak sa kaminyoon. Mangasawa diay si Noy Edred.
"June wedding." Gisultihan ni Noy Edred si Papa. "Ug gusto ni Amparing sa Simbahang Katoliko mahimo ang among kasal."
Dinha ra. Naumpawan ko sa kahubog. Mao diay. Si Noy Edred diay ang tawo nga kasaad ni Amparing. Kawala ko magdahom. Nasampongan ko ang akong baba sa kahadlok mabuhian ang dako kong katawa. Apan ngano man? Nganong nahimo niyang paulitawhan sa manghod ang iyang hinigugma? Nahinumdom ko nga may gikasulti siya nga angay lang sa tawo masayod sa babaye niyang ikauban sa kinabuhi. Tingali usa lang niya kadto ka pagsulay kang Amparing. Kon nakahunahuna ba lang lingawon ang manghod nga naa lang ang nawong sa basahon nga labihang nakapaninguha nga molampos sa pagtuon. Kon unsay katarongan, si Noy Edred ra ang nasayod.
NAHIGMATA ko sa yugyog nga namukaw. Dinha ko sa lantay sa kayda kabuntagi nga way unlan ug banig nga natulog.
"Bangon... Pag-ilis..." Nagkarakara ang tawo nga nagdaling makigpanglakaw.
"Asa diay ta?" Wala ko mobangon. Gihawiran pa sa katulogon.
"Sa siyudad. Magpalit sa imong relo."
"Relo?" Hidunggan ko. Apan wala na mamagting sa akong kaikag. "Di na hinungdanon."
"Dili?" Milakra sa iyang dagway ang katingala nga ang pangandoy kong panag-iyahon butang nga wala nay bili og kahulogan karon. "Hinungdanon sa usa ka magtutudlo."
"Bitaw," undayon ko sa iyang pagtan-aw sa relo. "May labi lang hinungdanon natan-aw kong panag-iyahon."
"Unsa kana?"
"Ang libro sa akong pagtuon."
"Paliton ko, Emin."
Mibangon ko ug gilamano ang tawo. "Pahalipay diay."
Mitingsi si Noy Edred nga mibatig kahimuot sa iyang kadaogan. Sa dalan nalantawan ko si Badok ug si Abloy nga nagsinangay sa tabayag sa tuba ni Ingkoy nga gisakada nila sa lungsod. Taas na ang Adlaw.
(KATAPOSAN)







1







Title:Isko ug Minay
<b>Isko ug Minay</b>
Vicente Rama

Si Francisco Andakan maoy usa katawo nga tabían ug hambugiro. Alang kaniya walay butang malisud sa kalibutan. Kong magsulti sa Amérika, siya moingon dayon: "Ang mga lubí didto mamungag kapayas". Kong magsulti sa mga babaye, manghambug dayon: "Kaná si Kuan akong hinigugma. Pagka paraygon nianang dagaha". Sa usa ka pulong, maoy olitawong tigpaatab, apan hadlokan uyamut. 
Usá ka adlaw niana, nakakita siya kang Minay, usa ka maambong tindira sa tuba sa Tiyanggihan sa San Nicolas. Sanglit lagí hadlokan, siya igo lang moduol ug motangway ug tubá. Human ug inum sa tubá, mangagho ug kusog ug pugngan ang dughan, daw gisakitan sa kasingkasing. Sa makaupat na kini niya himoa, si Minay nakasabut ug nagpahayag kaniya: 
-Ayaw palabii ug pangagho, Isko; akó nakasabút nga ikaw nagmahal kanako ug ayaw paghunahunaa nga dili ko ikaw baslan. 
-¡Oh, mga langit! ¡Oh, tubá nga palaran! Minay, pastilan, dili gayud akó makapanihapon sa amo tungud sa kalipay-mituaw si Isko. 
-Lakaw na, ug ayaw pagsaba. Unyang gabii, sa ika 10 ang takna, adto sa among luyó kay makigsulti akó kanimo-miingon si Minay. 
-Oo, mahimo, mahimo. 
Si Isko mibulag sa tindahan ni Minay, nagpanilap. Mao pa kadtong higayona nga siya makabaton ug "cita" kun tagbo ug nagkanayón: "Sa luyó sa ilang balay; sa ika 10 sa gabii. Malalim nga iadto kay sugo man sa gugma; apan dihá da ba abta si Ta-Tinang, si Binsis ug si Man-Binoy; kanang dapita awaaw kaayo ug anaa magponsisok ang mga agta ug mga balbal...Apan walay sapayán; aníay bahi ko dili moilá ug aníay baraw ug garrapa sa lana nga sumpa sa tanang mga panuway." 
Hapit na mohagtok ang ika 10 sa gabii. Si Isko miloklok sa iyang baraw, mikuha sabahi ug sa garrapa nga sumpa, naghinapay ug dayong lakát. Sa dalan nahiatol nga usá ka pilikpilik mitingog. Si Isko nahikugang ug gitan-aw ang iyang garrapa kong ang lana mibukal ba, apan kay walá siya mituaw: ¡Salamat kang Bathala! 
Sa pagabut niya sa luyó sa balay ni Minay, diin walay makita tungud sa kangitngit ug diin bisan tuslokon ang matá dili hibaloan, siya mibarog ug nanukad kay nagpanagana sa mga abat, labi na kay maó pay pagtunob niya niadtong dapita. Usá ka punoan sa lubí nga naputol kaniadto sa pagbagyo sa 1912 ug nagbarog gihapon, gikatahapan niya ug gipakaingog abát na. Tapus niya sudonga, iyang giduol ug gipamulongan: 
-Kong ikaw tawong binuhat sa Dios, pagtug-an sa imong tuyo; apan kong si Minay ka, kaloy-i akó. 
Sanglit lubí, dayag na lang nga walay tubag nga nabati. Si Isko mikurog, gipaningot, kadaganon ug dili. Sa pagtanaw niya nga walá man gayud motubag, gipuspusan niya pagkalit sa bahi ug dayon dagan. 
Sa dakung kadaut niya, didto siya mahadulong sa usá ka kanal nga punó sa mabahóng lapok. Naipo siya hangtud sa hawak sa maong lapok ug misinggit pagingon: "Patay na akó. Tabang kamó. Minay, Minay, tabang". 
Gilingi niya ang lubí nga gipuspusan. Giabut siyag katahap ug iyang giduol pagusab. Naghinay siya, nanukad, gibakyaw nga daan ang bahi sa kamut nga tuo ug sa walá ang baraw. Apan sa paghikap, nakugáng siya, gilagpak sa iyang duhá ka kamut ang punoan, ug miingon: 
-¡Pastilan, lubí kaman diay! 
Si Isko, punó sa kaguol, naluya, nagsalig pangusmo tungud sa kabahó sa lapok, ug mipauli sa iyang balay. Nagilis ug naligo. Ang bahi gisalibay, ang baraw gibunó sa suwambi ug ang garrapa sa lana gibuak ... Napungot. 
Sa pagkabuntag nagsulat kang Minay ning mosunod: 
"Hinalarang kong Minay:-Dakú kaayo ang gugma ko kanimo, dili hitupngan ni bisan kinsa nianang magalirong kanimo sa tubaan; apan, kong magkanunay akong mahatuslob sa kanal ninyo ug maligo magabii, ayaw palandunga nga dili ko ikaw puspusan. Kagabii hilabihang hulat ko kanimo hangtud nga giabut akog "desgracia": nahulog sa inyong kanal. Kong buut kag tagbo, hawani ang inyong luyó, kanang lubí putla, taboni ang kanal ug pagsugá aron walá kitay kahadlokan. 
Imong 
ISKO". 
Sa pagbasa ni Minay nianang sulata, nahikatawá ug nagsulat ning balus nga mosunod: 
"Pinangga kong Isko:-Nadawat ko ang imong sulat, ug nasakit akó sa nahitabó kanimo. Ang imong tuyo mahimo, ug unyang gabii balik sa among luyó sa maó gihapong takna. Ang imong tugon tumanon kó. 
Imong 
MINAY." 
Apan gisabut ni Minay ang iyang igsoon lake nga kong managtagbo na gani sila, mokalit siya paggulá ug iyang lutoson si Isko. 
Si Isko, sa pagkabasa sa balus, nalipay ug gihulian sa iyang mga kasakit. Miadto sa tagbo, ug ikog sa pagi na ang gidalá. Sa pagtan-aw nga hayag na ang luyó sa balay ni Minay ug mahawan, nakaingong: "Mao na kini karon. Mahawan, mahayag, dili kita pagakulbaan ug sama sa usa ka dumogan.... 
Sa pagkataod-taod, nabati kiní: 
-¡Isko!-miingon si Minay. 
-¡Minay!-mitubag si Isko. 
-Karon-nagpadayon si Isko-anía kana gayud. Kagabii hilabihang antus ko. Marika, Minay, marika, ayaw kahadlok. 
Dinhi migulho pagkalit ang igsoong lake ni Minay ug gilutos si Isko nga nagkabuang ug dagan hangtud nga hibiyaan ang ikog sa pagi. Naligo sa singot nga mabugnaw, gahangos ug nanakmol, miabut si Isko sa iyang balay ug nagkanayón: "Maayo niini polis ang dad-on ko kong mangayog tagbo si Minay. Díli kini mahimo: mamatay akó sa kanunay nga dinaganay". 
Ug nahikatulog, nagdamgo sa mga parayeg ni Minay nga wala niya hiagumi....







3







Title:Ang Tawo nga Nanamin sa Adlaw sa Tinagong Dagat (2)
Nianang pagkapalis nanghulam kinig limbas ug sa martilyo kong de bola. Nagsarol ko sa pagkuhag igong giladmon sa kasko apan moilog gayod sa akong dalunggan ang hinagtik sa martilyo sa unsa bay gipipi niini didto sa balay. Pagsalop sa Adlaw nga mopauli na ako, gihatod niya ang akong gamit. Nakita ko nga abaniko ang iyang nahimo. Gihimo diay niining pana ang alambreng aserawo nga iyang napalit didto sa tabo sa tugbongan.
Pag-abot ko sa pandayan sunod adlaw, wala na kini sa balay. Sayo kining milusad sa dagat. Matod ni Alo nga namukad sa iyang panggal, iya kining nalantawan nga namana didto sa dawis. Wala pay udto nga siya mihaw-as sa dagat. Halos di ko makatuo sa iyang pinanaan. Nakapana kinig banagan, usa ka uhawon, lipti, may kinsan, duha ka di na manubo nga timbongan, usa ka lawihan ug usa ka pantaan. Daw pinili ang iyang kuha, nga dagko ug lamian nga mga isda. Gidayeg ko ang iyang kaigmat sa dagat. Apan wala kini mosagop sa akong pag-ila sa iyang katakos. Isdaanon lang, matod niya, ang Tinagong Dagat.
Nianang pagkagabii mibulhot ang habagat. Ang unos gibuksan sa kilat ug lipak nga ingon sa nakabasag sa langit. Midaguok ang lawod sa mga balod nga naglumbaay pagdumog sa pangpang sa Punta. Mibunok ang ulan nga gipakaingon kog di na motuang. Apan milinaw pagkabuntag. Ang dagat lubog ug daghag gapnod ang baybayon.
"Kusog ang unos gabii," matod niya nga nagtan-aw sa kasko nga napuno sa tubig nga akong gilimasan.
"Habagat na."
"Di na makapanagat?"
"May panagaton pa kining Hulyo," gihupay kong iyang kabalaka.
Mitabang siya dihang gikulob ko ang kasko. Sepilyahan ko ang sag-od. Milingkod siya sa dakong gamot sa talisay nga mituwas sa bunbon.
"Wala ba panugnawa ang mga piso mo gabii?"
"Gipanugnaw. Milimbo ang hangin ug nanglusot sa salog nga kawayan. Walay habol ang mga bata."
Natandog ko sa kahingawa sa iyang tingog. Daw siya ang tinuod nga amahan sa gipakita niining pagbati ngadto sa mga bata. Apan sa laing bahin ako gisukna usab sa daghang makahasol nga pangutana: kon unsa kini si Emmanuel sa iyang kinabuhi. Ang iyang pagka siya, sa iyang pagka tawo. Lisod nga masagop nga ang usa ka tawo nga may gukod sa iyang panaw mosimang ug maglangan sa iyang katuyoan pagluwas sa usa nga naalaot sa kapalaran labaw sa tanan kon kini nay mangilog ug mangulipon sa iyang panahon. Ang buhat sa kaluoy, daklit ug lumalabay, kay ang usag usa may tulubagon sa tawag sa kinabuhi ug may iyang bahin sa kahasol sa iyang pagpuyo ning kalibotan.
"Usa ka tigmo kining pag-abot mo sa Tinagong Dagat, Emmanuel." Gipakigsultihan ko siya sa tuyo nga matukas ang tabil sa iyang kinabuhi. "Diin gikan... asa paingon, usa ka pangutana."
"Bitaw," matod niya nga misulat sa Tinagong Dagat diha sa bunbon. "Di na masubay ang dalan ning akong paglatagaw."
Nahatan-aw ako kaniya. Wala kaha kini kalisoi sa turnilyo? "Unsa kana, Emmanuel?" Wala malilong ang kabalaka sa akong tingog.
Mibalhin siya paglingkod sa gapnod nga gisilong sa talisay niadtong miaging bagyo. "Pangandoy kong mahimong magsusulat," matod niya. "Apan nakapasar sa usa ka pasulit ug nahimong scholar sa kagamhanan sa kurso nga Marine Biology. Natapos ko ang maong kurso apan wala mahiuli nga nahaylo sa trabaho nga gitanyag sa usa ka kompaniya. Maayo ang suhol ug ako nagtinguhang makatigom nga makadalag gasa sa akong mga ginikanan ug igsoon.
"Usa ka buntag samtang namahaw, ako nakugang sa balita sa radyo sa ngilngig nga hitabo sa among panimalay. Gibunlot ko ang akong bag ug midali pagpauli.
"Wala na akoy nakitang balay sa akong pagpauli. Naugdaw na kini sa yuta. Gitudloan ko sa lubong sa akong mga ginikanan ug sa magulang kong dalaga. Apan wala ko igkita si Loloy, ang manghod kong siyam pa ang panuigon. Sa wala pa mamatay si Manang, kini kuno nakasugid nga ang bata gitunolan og salapi ni Tatay ug gipaagi sa kosina nga gisultihan nga paikyason. Magpalayo siya ug di na mobalik sa Puting Bato. Dihang nakasulod ang mga tawong armado, gipusil si Tatay ug si Nanay. Gilugos si Manang ug unya gipusil."
Nahilom siya. Dihang wala nay gikasumpay, mibalik ko pagsepilya. Dihay malumong mga tudlo nga mihinol sa akong kahiladman. Nagtibi ang pagbati ko sa kaluoy sa tawo.
"Nahisabtan ko, Emmanuel, ang imong pagbugtaw. Way makatukso sa tinguha mong maningil."
Mipahiyom siya. Milantaw siya sa Punta, gitan-aw ang dapdap nga karon namuway sa pulang mga bulak nga nakadasig ug nakapanindot sa talan-awon sa abohong langit. "Ang pagdumot," matod niya, "di angay himoong bakanan diin tukoron ang damgo sa tawo. Malaglagon ang kasilag sa kalinaw ni kinsa man nga nag-itos og pagdumot sa pagpanimalos. Ako nangita aron ihatag ang nawala."
"Unsay pangitaon ug ihatag?" Wala ko hisikopi ang kahulogan sa maanindot niyang panultihon.
"Ang gugma..." Giagaw sa huyuhoy ang laghaw niyang tingog. "Ang gugma nga nawala sa kinabuhi sa tawo."
Wala ko mamilok nga nagtan-aw kang Emmanuel. Nakita ko ang usa ka tawo kansang kahabog kaindig sa panganod. Gihugtan ko pagkupot ang sepilya sa akong kamot, sa kahadlok siya akong magakos.
"Ang gugma," mipadayon siya, "maoy tahom butang nga nahawani sa kinabuhi sa kaisog sa tawo. Nawala kini sa liboan ka mga siglo sa iyang kagahapon, nawala karon sa iyang buhilaman ug mawala sa iyang mga ugma diha sa duyan sa iyang mga damgo. Ang tawo nalimot nga ang gugma usa ka gasa sa kinabuhi ug di mahimong puhunan nga kini mapalit ug ikabaligya. Nganong di ta man pahimuslan nga magmabungahon ang mubo tang panahon ning kalibotan. Sama nianang kahoy nga nabuhi sa liki ibabaw sa dakong pangpang, usa ka balak sa katahoman sa kinabuhi..."
SA among pagpanghigda ni Dora nianang gabii, nahimatikdan sa akong asawa ang akong kahilom. Usa ka magtutudlo ang akong asawa sa barangay sa Simangan, silingang baryo sa amihanan sa Tinagong Dagat. Nangusisa kini kon unsay gilili ko sa kagabhion.
"Wala ka nay nakita kondili si Emmanuel, Danding."
Wala ko magtingog. Nakita ko si Emmanuel sa nawagtang panahon nga nagsungasong sa nagkayong udyong sa kasilag sa tawo nga nagsapnay sa samarong salampati sa kalinaw. Ug karon sa ika-21 nga siglo sa atong panahon nalantawan ko siya nga nagbarog sa utlanan sa kahayag ug kangitngit nga nagdalag binhi sa liso sa gugma nga iyang gipugas sa iyang matag tunob sa nawong sa yuta...
"Danding... Natulog ka ba?"
"Wala baya."
"May gisulti ko ug wala ka lang manalinghog."
"Unsa kana, Dora?"
"Giingon ko nga gibati kog kahingawa nga ikaw kawad-ag kaikag pagtapos sa imong kurso."
"Ayaw kabalaka. Di ko mahisalaag sa akong rumbo."
"Dako ang pagtan-aw mo kang Emmanuel. Nahimo mo siyang idolo. Kon magtukod lang kinig simbahan ako nagtuo nga ikaw una niyang disipulo."
"Talagsaon si Emmanuel nga pagka tawo, Dora."
"Tungod ba lang nga wala kini molahos sa iyang tuyo sa unahan ug nangamahan sa duha ka bata nga way mga ginikanan?"
"Usa kana, Dora. Apan tipik lamang kana sa kahimoan sa iyang pagka tawo. Talagsaon ang panud-ong niini sa kinabuhi. Gani, makakita man kinig katahoman sa usa ka butang nga sa mga ingon kanato wala lamay bili kun kahulogan."
"Sa unsa pananglit, Danding?"
"Sa kahoy sa Punta."
"Sa kahoy sa Punta?"
"Nakakita kinig katahoman sa dapdap nga nagturok sa liki sa dakong pangpang."
"Gasa kana sa pagkatawo, Danding. Mao kana ang matang sa tawo nga mahimong malamposong magsusulat kon buot man tinguhaon. Pila lang ang magsusulat, kadaghanan magbabasa."
Gitukbil ko sa kaulaw. Gihimo kong kalingawan ang pagsulat og sugilanon dihang miundang sa akong pagtuon samtang gipahuman si Dora sa BSE. Pagkamatikod ni Dora nga mipalit kog segunda mano nga makinilya, kini nangutana kon nausab ba ang akong hukom. Nagkasabot man ugod kami nga human sa usa ka tuig sa iyang pagtudlo, tiwason ko ang nahibiling usa ka tuig sa kurso kong Architecture.
Mikulo ang akong kabuhi sa paghisgot niini sa tawo nga mahimong malamposong magsusulat. Tingali, wala lang kanako ang gasa sa usa ka magsusulat ingon sa naangkon sa pagka tawo ni Emmanuel.
Sultihan ko unta si Dora nga buot kong dapiton si Emmanuel sa balay. Apan gidaog ko sa kataha, ilabi na nga kini may pasiuna sa naghingapin kong pagtan-aw sa tawo.
Naghunahuna ko sa maayong kapalaran sa duha ka bata ning wala damhang pagtunga ni Emmanuel sa ilang kinabuhi dihang hidunggan ko si Dora nga nangutana: "Taga diin man siya, Danding, ug unsa may gikasulti sa iyang pamilya?"
Ug gisuginlan ko si Dora sa Puting Bato, ang pinuy-anan ni Emmanuel ug sa nahitabo sa iyang mga ginikanan ug duha ka igsoon.
"Kana tingali ang tubag sa iyang paglaag-laag," matod ni Dora. "Wala ko magpalandong ingon niana kangilngig ang nahitabo sa ilang banay. Manimalos siya, Danding..."
"Mao kana, Dora, ang akong pagtuo. Kay mao kana kita. Utang-bayad. Matam-is nga manudya ug manimalos. Way pasaylo ug di mahikalimot. Apan kini si Emmanuel... ang tawo nga nakakitag katahoman sa kahoy sa pangpang... Unta imong ihinagbo..."
"Ang buot mong ipasabot, siya way pagbaton og kayugot?... way pagdumot?... way kasilag sa nahitabo sa ilang banay?"
"Ang pagdumot, matod ni Emmanuel, di angay himoong bakanan diin tukoran ang damgo sa tawo. Malaglagon ang kasilag sa kalinaw ni kinsa man nga nag-itos og pagdumot sa panimalos. Siya nangita aron ikahatag ang nawala."
"Unsa kana, Danding?" Nangusisa ang akong asawa. "Unsa may nawala nga ihatag?"
"Ang gugma, Dora. Ang gugma nga nawala sa kinabuhi sa tawo."
Nahilom siya. Dihang wala na kini makigtubay, mibakod ko ug gipalong ang suga. Apan landag ang kangiob sa lawak sa mga bituon nga namuhayag sa kagabhion sa bukas nga tamboanan. Naghinay-hinay kong mihigda nga di makatugaw sa akong asawa nga natulog. Nagpaminaw ko sa mga tingog sa kahilom sa kagabhion... Nagkinto ang mga gutlo nga milubad sa kawalaan... Walay kisaw ang agos sa sapa sa panahon... ug sa layong unahan hagawhaw ang tawag ni Nanak... ug sa buntogon na ako sa katulogon, si Dora nagsangpit: 
"Danding dapiton mo si Emmanuel sa balay..."
Nianang pagkabuntag naabotan ko siya nga naghulat sa pandayan. Sultihan ko unta sa among pagdapit kaniya sa balay, apan nakita ko nga andam na siya sa paglakaw. Gitunol niya ang usa ka manggatoson. Nahatan-aw ako kaniya. Wa ko mahinumdom kini nakabaylo kanako.
Matod niya, "May gipamalihog ko sa bugas sa mga bata. Kana ilang panud-an."
Di ko unta dawaton. Di niya ikahasol ang panud-an sa mga bata. Sa wala pa siya, ang mga mananagat wala magpasagad sa mga bata. Apan namugos gayod kining ibilin. Niya pa, bisan na lang sa unsa nga kagamitan.
Sa iyang pagbiya, si Dodong makamao na molangoy ug mosawom, butang kini nga nakahimuot kaniya. Miingon siya nga sa iyang pagbalik, iyang tudloan si Dodong sa pagpamana. Kinahanglan ang usa ka tawo, matod niya, makat-on sa paggamit sa iyang kamot sa usa ka yano nga pagpakabuhi.
NATAPOS ang bulan sa Hulyo sa mga ulan ug mga unos. Sa Agosto mitira ang waluwalo, ug paglusad sa Septiyembre, nahawasig-wasig ang mga gapnod sa baybayon. Di na makita ang puting bunbon sa mga lumot ug mga samo, sa mga lusay ug lapalapa ug sa unsa pang mga turok-dagat nga nangalan-os na ug nangadugta sa baybayon. Gihawanan sa balod sa habagat ang tangkolan ug danghiligan, paglibwas sa nagkadaani ug nagpanglugnas nga mga turok-dagat pagbinhig bag-o ug himsog nga mga tanom nga kasilongan ug makaon sa mga isda.
Nagkalinaw ang hangin sa Oktubre. Apan wala mopakita si Emmanuel. Ang mga bata gimingaw ug nagpangita kaniya. Di ko ikaulaw nga bisan gani ako nag-iliw sa iyang pagbalik.
Ug unya, sa wala damha, mitunga siya sa unang adlaw sa Nobiyembre. Labihan ang kalipay sa mga bata. Si Emmanuel nagdalag daghang mga gasa kang Dodong ug ni Dokdok. Ug gihatagan niya ako og usa ka stanley nga tape measure.
Sa akong pagpauli sa balay gisuginlan ko ang akong asawa nga nahiabot na si Emmanuel. Nalipay si Dora ug kini nagbilin sa iyang paglakaw sa tulunghaan nianang pagkabuntag nga pasuginlan si Emmanuel nga siya dinapit sa among panimalay ugma sa gabii. Siya ang dakong tawo nga paaboton sa among panihapon.
Misayo ko sa pandayan nianang pagkabuntag, apan wala ko na kini aboti sa balay. Namana na kini didto sa tangkolan. Pinintalan na ang sakayan. Apan wala pa kiniy ngalan. Nakahunahuna ko sa ngalan nga EMMANUEL. Sa tawo nga nakadani sa pagbati sa Tinagong Dagat. Nakahukom ako nga himoon kong gasa kining subiran ning iyang pagbalik sa Tinagong Dagat.
Nagtan-aw ang mga bata dihang giletrahan ko ang subiran.
"I-kaw, Dodong, sa-kay i-ni sa-ka-yan?" nangutana si Dokdok kang Dodong.
"Sakay," matod ni Dodong. "Basta kuyog ka ug Manoy Manuel ang magtimon."
"Li-go ta Pa-sil... Ba-won pu-so, do-bo ka-to ga-ni pa-lit Noy Man-wel tu-bo-ngan."
"Ug bibingka ug budbod," midason si Dodong.
"Ug bi-ko ug sa-ba-ro."
"Ay, kalami- sige, kon moabot Manoy ligo..."
Naputol ang sulti ni Dodong. Kalit nga misiga ang mga mata niini sa kalisang. Nagpangurog ang bata. Sa akong paglingi nakita ko ang armadong mga tawo nga nagdulhog sa baybayon."
"Hais Dodong, Dokdok?" Gisukit ko si Dokdok pagkaalinggat nga nawala ang bata.
"Da-da-gan... Had-lok Dodong..."
Nawad-an ko sa kahusay sa buot. Wa ko hisabti kining wala damhang pagbutho sa armadong mga tawo. Unsay ilang tuyo sa Tinagong Dagat? Malinawon kining pansil nga balangay nga nagpakabuhi sa dagat.
Gisuhid nila ang palibot sa pandayan. Gihiling ang balay nga gipuy-an ni Emmanuel ug mga bata. Gisiksik ang kalibonan luyo sa balay. Wala na magkadimao ang gihimo kong pagletra. Miagos ang pintal ug mipula ang bunbon sa tungod. Di ko na magamit ang brutsa sa akong kamot. Unya hidunggan kong usa kanila nga misugo sa nagkabiba sa radyo sa pagtawag sa mother unit.
Gipatuybo sa nagdala sa radyo ang antena ug mitawag: "Rainbow... Rainbow... This is Midday... this is Midday calling, Rainbow."
Wala ko na madungog kon unsay gipanagsultihan sa radioman ug sa mother unit. Nagkurog ang akong mga kamot nga nakasaksi sa kataposang tulo sa pintal ngadto sa bunbon. Gikulbaan ako dihang nalantawan si Emmanuel nga nagbarog sa binalian sa baybayon. 
Mihangad siya ug nanamin sa nawong sa Adlaw. Unya mibagtas siya sa baybayon, daw usa ka bathala sa iyang bayhon ug pagbati nga nagbilin og mga tunob sa bunbon sa panahon.
Apan kalit lang kining napahunong sa iyang paglakaw pagkaalinggat kang Dodong nga migawas nga nagtago sa labong nga lambayonga. Naghilak ang bata nga nagdagan nga mitagbo kaniya. Gibuhian niya ang pana ug ang isda sa iyang kamot pagdawat sa bata nga naghilak. Dihang mipaka ang buto sa armalite, nakita ko nga napaluhod si Emmanuel nga mikab-ot paggakos sa bata.
Di ko masubay ang sunod nga panghitabo. Napawong ang akong panan-aw. Natambulingaw ako sa kangitngit sa akong kaisipan. Ang sunod kong nahimatikdan nga si Dokdok misayaw. Sama sa iyang pagsayaw niadtong kamatayon sa iyang iro. Hangtod nga kini nalup-og sa yuta ug mibakho.
Miabot ang helikopter. Misarap kini ug midungas sa baybayon. Nagdinaganay ang armadong mga tawo sa pagsakay. Nag-alimpulos ang mga dahong laya nga gidagit sa utok nga lambuyok sa palabad dihang mihunat pagbayaw ang helikopter. Nakapangulihad ako nga nakahanggap sa gasolinang sunog kansang kaangtod nakapasaw sa Tinagong Dagat.
(KATAPOSAN)







7







Title:Amboy, ang Palahubog
<b>Amboy, ang Palahubog</>
Vicente Rama
<i>Alang sa mga mamomoong pilipinhon.</i>
<lbl>I.</lbl>
Si Amboy maoy usa ka tawo nga walay pagbalhin sa iyang batasan. Mamoo siya sukad sa buntag hangtud inigsalop sa adlaw, magbulad sa init, ug ang singot sa iyang kalawasan walay pag-ugá tungud sa hilabihang pakigbugno sa panginabuhi; apan si Amboy, Amboy gihapon; wala mouswag ni madiyutay, walay sapi gihapon. 
Ang iyang asawa nasubó kaayo niini. Ang ilang duha ka anak nga lake-duha ka mga magagmay, apan mga maabtik nga bata-maoy nagabuhi kanila: mangarga mabuntag sa Karbon ug kong dili makapangarga, manuroy sa pagkalimpiabotas aron lamang makaiyawat 30 kun 40 sintabos ang adlaw. 
Apan, ¿unsay naingnan ning masulub-ong kahimtang? Si Amboy nga hiilhan sa iyang mga silingan sa ngalan Kakha-Tuka, maoy usa ka tawo nga nagbaton sa daghang kahilayan, ug usa kanila mao ang pagkapalahubog. 
Madasigong anak ni Baco, siya walay laing mga maayong higala ning kalibutan kong dili ang tuba, tumbok ug toytoy ni Unyang, nga iyang suki. Gawas niini, ang kinabuhi alang kaniya, angay lamang yam-iran....
<lbl>II</lbl>
Usa kadto ka hapon. Nagulan-ulan. Matugnaw ang panahon. Sa Tiyanggihan sa Karbon nagapundok ang mga mamomoo. Kadtong adlawa maoy adlaw sa panuhol: sabado. 
Ang tindahan ni Unyang gialirongan: ang tumbok ug bagol kanunay nagkagalkal ug walay pahulay. Sa atubangan sa toytoy, nagtindog si Amboy nga ang ilong ug mga ngabil nagsinaw tungud sa adobo nga sumsuman; siya makapulo na moingon: "Dungagi pa ug 4 ka sintabos." Sa luyó niya diha usab ing usa ka babaye nga nagpandong, ug mao si Loleng, ang asawa niya nga nagkanayon: 
-Amboy, igo na intawon, igo na paginum; adto na kita; ang mga bata nato karon.... 
-¿Unsa ka? Patiran ko unya ikaw hinoon tingalig molagpot ka sa Kawit. Hala, Unyang, takus, takus ... Aniay 5 pisos nga "papel de banco" diha kanang daan kanimo. ¡Ang sa tuba dili moinum, sa tiyan angay latuson! Takus, takus, Unyang. 
-Pasagdan lang nimo siya Loleng. Wala bitaw kana maunsa-misagbat ang manininda. 
-Bitaw pasagdan lang. Mao kana ang inyong tinguha kay makasapi man kamo sa akong bana. 
<lbl>III</lbl>
Si Amboy hubog na; dili na balig usa ka diyot. Nagsalig singgit ug gipundokan sa mga tawo. Si Unyang, ang manininda nga nagsalig hawid kaniya, gipuspusan sa tumbok ug nahub an sa saya sa dinagan. Ang malomo nga Loleng, tungud sa kaulaw, mihilak ug mipauli sa ilang balay. 
Usa ka polis, tapus ang tungá sa takna nga pinangita kaniya, miabut. Giduol si Amboy nga nagligidligid sa yuta, gipikpik ang paa ug gisultihan: 
-Uy, tawo, bangon. Polis akó. Bangon na. ¿Dili ka mobangon? Ania bayay posas. 
Si Amboy bisag hubog giabut ug kahad lok ug mibangon. Nahinumdum siya nga ang mga pilipinhon polis dili mahadlok sa hubog, labi na kong kini maoy pilipinhon. 
-Karon mouban ka kanako-matud sa polis-ug adto ka pahulay sa munisipyo. 
-Oo, mahimo. ¿Kinsa ka ba? ¡Ah! polis, polis ka diay. Akó dili mahadlok bisan asa dapit. Akó anad na kaayo sa inyong bilanggoan gaangso.... 
Ang mga tawo nangatawa. Ang polis wala magtingog: maligdong ang iyang nawong, namulá. Samtang nagpadulong sila sa munisipyo, sa Tiyanggihan walay laing gisultihan kong dili si Amboy da. Ang usa moingon nga maayong patagmon aron mabalhin ang batasan ug dili na magantus ang iyang banay. Ang usa usab mipahayag nga angay ilakip sa silot ang mga "tendera" nga baskog mogalagala kang Amboy aron lang makasapi. 
Mihagtok na ang ika 8 ang takna. Ang Karbon nagakamingaw. Mao day gatugaw niadtong kahilum ang maalangisig nga iwik sa mga baboy nga giihaw niadtong gabhiona. 
<lbl>IV<lbl>
¿Ug si Loleng? ¡Ah! Si Loleng atua sa iyang payag, sa iyang nawilihang payag nga mao ang saksi sa gidak-on sa iyang mga kaguol. Nagbakho siya, nagadangoyngoy ug sa iyang mahamis ug mapulang aping midaligdig ang usa ka baha sa mga luha. Ang iyang duha ka anak, ang duha ka bata nga si Binsis ug si Amon, nangatulog sa, nagabay-od sa salog nga walay banig ug walay unlan, ug wala managpanghibalo sa nahitabo sa ilang amahan. Si Loleng mitotok pagtan-aw sa duha ka mga bata ug unya, sa kalit, miluum paghilak, ug gigakus niya ang duruha ug mituaw: ¡Alaut nga mga anak ko! 
Si Binsis, ang magulang, nahigmata ug nangotana: 
-¡Naunsa ka, nanay? ¿nganong gahilak ka? ¿unsay nahitabo? 
-Walay nahitabo, anak ko. Akó hinoon gigutom kay wala pa akó makapanihapon. Si tatay mo wala pa mopauli. 
Si Binsis mibangon, mikuot sa iyang bulsa ug, dinala sa iyang pagkabuotan, miingon: 
-Aniay 10 sintabos nga akong kinargahan kaganinang buntag, ¿buut ka nga ipalit kog sud-an ug puso? 
Si Loleng mitando ug niadtong gabhiona ang iyang panihapon pikas da nga pusó nga gisudanan ug buad nga bolinaw. Malisud ang iyang pagtulon kay ang iyang dughan naghuot sa mga kasakit. 
Si Binsis mibalik pagkatulog. 
Si Loleng nahikatulog usab dinala sa kaluya. 
Apan, ¿kinsay makatulog, kinsay makapahulay kong ang kalag ug kasingkasing ginasakit sa dili ikasaysay nga mga kasakitan? Kini mao ang nahitabo sa alaut nga asawa ni Amboy nga mibangon sa pagka 3 sa kaadlawon ug miluhod sa atubangan sa larawan sa Mahal nga Ulay ug namulong ning pangamuyo: 
-¡Oh, Ulay nga mahal ug maloloy-on! ¿Unsa, unsay sala namo nga kami anía nahabanlod man sa kahiladman sa mga kasakit? Tug-ani, tug-ani intawon akó. Ikaw mao ang akong hinalaran, ikaw mao ang akong mapuangurong manlalaban ning kalibutan; sa imong mga makagagahum nga kamut ginatugyan nako kanunay ang akong kinabuhi ug sa akong mga anak; ug kong kami nakasalá batok kanimo, hangyuon ko sa imong kalooy nga tug-anan nimo akó aron sa pagbantay sa kaulahian ug aron sukad karon imo kaming pasayloon sa makalibo nga pasaylo. Daku, walay sama kining among mga kasakitan, kining kadautan namo. Lamdagi intawon, oh Mahal nga Ulay, ang kasingkasing ug hunahuna ni Amboy ug dad-a sa dalan sa kaayohan ug sa katubsanan niya. Mao da kini ang pangayoon ko kanimo: tabangan unta ug kaloy-an nimo kami sa pag usab sa taras sa akong alaut nga bana ug iuli mo ning among ubos nga payag ang kalinaw ug ang kalipay nga upat na karon ka tuig wala namo hiagumi.... 
Si Loleng wala makatibawas. Nahapalingkod ug mihigda sa iyang giludhan. Ang kahilum niadtong gabhiona, halaum kaayo, mamingaw ug makapahadlok. Sa layo kaayo, nabati ang toktogaok sa usa ka manok nga nagpahibaló sa pagabut sa kaadlawon. Si Loleng, umog ang mga matá sa luha, nahikatulog. 
<lbl>V</lbl>
Ika 9 sa buntag. Sa atabangan sa Juez de Paz miatubang si Amboy kinuyogan sa usa ka polis. Ang Maghuhukom namulong: 
-Ikaw mao diay si Pablo Valderrama. Akó nakaila na kanimo. ¿Nganong wala kay pagtagam? Makapulo ko na ikaw ibalhog sa bilanggoan tungud sa imong pagkapalahubog ug karon anía na usab ikaw tungud sa mao gihapong sala. ¿Unsay gilihi kanimo nga dili ka man motagam? ¡Ah! Pablo, Pablo: ikaw dili lamang kay nagpakaulaw sa imong kaliwat ug sa isigmo ka mamomoo, kong dili usab gihimo mong alaut ang imong tibook nga banay. Kong unsay dangaton sa imong asawa ug mga anak, ikaw mao ang tagsalá unya sa ngatanan. Karon, tungud sa imong pagkawalay pagtagam, tungud sa imong pagkabagag nawong, silotan ko ikaw sa 2 ka bulan sa bilanggoan. Human, ang Maghuhukom miatubang sa polis ug miingon: 
-Uy polis, dad-a kini sa silong. 
Si Amboy gidala una sa bilanggoan sa munisipyo ug tapus dinhi gibalhin sa Bilibid. Wala dangti ug bulan, siya nasakit: naglus pad ug nanghupong ang nawong ug tiil. Ang mananambal sa Bilibid nagtagna nga ang sakit ni Amboy anaa sa tinai ug rinyon ug maoy sinugdan ang hilabihan nga inom sa tuba, tanduay ug uban pang mga alak. Sa ikatulo na ka bulan, si Amboy naghigda sa banig ug dili makabangon: ang iyang bukó-bukó, nawong ug tiil, namutó ug naná ang miagus. Sa pagkaupat ka bulan, tungud kay mikawát paginom ug tinto, nadak-an sa sakit ug mamatay. 
<lbl>VI</lbl>
Si Loleng balo na. 
Nagusara lamang pagpuyó ug inubanan sa iyang duha ka mga bata nga mao ang iyang bugtong nga kalipay nga nahabilin. Sanglit batan-on pa, makabibíhag ug bulawanog gawi, si Loleng walá kawad-i sa mga maghahalad nga misampit sa iyang gugma; apan ang ngatanan gitubag niya nga makausá da mahagugma ug kanang gugmaa dili na niya mabawi kay atua na sa usa ka kalibutan. 
Punó sa mga tunók ang dalan sa iyang kinabuhi, manulonda nga sinakit ning yuta, ang buotang asawa ni Amboy walay laing gisangputan kong dili da usab ang mabugnaw nga lubnganan. Si Loleng, sukad mamatay si Amboy, nasakit sa sakit sa kasingkasing: ang iyang kinabuhi, ang kaambong niya nagakaupos daw usá ka kandila ... Sa adlaw nga 3 sa Septiembre, nga mao ang namatyan ni Amboy, namatay usab si Loleng sa taliwala sa dakung kakabus. 
<lbI>VII</lbl>
Nangagi ang 20 ka tuig. 
Usa sa adlaw niana, ang Sugbo naukay. Usa ka mabagang panón sa mga lungsoranon, pinangulohan sa mga magsoon GG. Wenceslao ug Ramón Valderrama, nagsuroy sa kadalanan ug naghimog mga miting batok sa batasan sa pagkapalahubog ug sa palahubog. Ang mga manininda sa tuba ug alak gipanaglutus sa panón. Ug ang ilang mga ilimnong baligya gipanangyabo. Si Wenceslao napagaw sa hilabihang singgit ug pakigpulong. 
Kadtong mga nangulo dili lain kong dili si Binsis ug si Amon, ang mga anak ni anhing Amboy ug ni anhing Loleng, nga nangulo niadtong panón, nga dinani sa ilang mantalaang "Ang Manguguba" nga walay laing tuyo kong dili ang pagbatok da sa mga kahilayan.







1







Title:Legends
<b>Ang Kina-unhang Laki ug Baye</b>

Sa kanhiay nga panahon, may duha ka makagagahum nga nagpuyo sa langit, si Kaptan ug si Maguayan.  Nahigugma si Kaptan kang Maguayan ug kini iyang gipangasawa.  Usa ka adlaw, sama sa sagad mahitabo sa usa ka magtiayon, nagkabingkil si Kaptan ug Maguayan.  Sa kasuko ni Kaptan iyang gihinginlan ang iyang asawa.  Dakung kahiubos nga nibiya si Maguayan.

Samtang nahanaw ang diyosa, ang diyos nga Kaptan giabut ug kamingaw.  Nahiuknol siya sa kahinanali sa iyang nabuhat sa iyang asawa.  Apan ulahi na aron mangayo siya ug pasaylo.  Gilatas niya ang tibuok nga kalangitan, apan wala niya mapalgi si Maguayan.  Sama sa aso nga nahanaw ang diyosa.

Aron mahupay ang iyang kamingaw, ang nagbasul nga diyos nagmugna sa kalibutan ug nagtanum ug kawayan sa hardin nga ginganlan ug Kahilwayan.  Nagtanum usab siya ug humay, mais, ug tubo.  Niining maong mga tanum, ang kawayan maoy kusog nga nilambo.  Nitubo kini ug nahimong usa ka maanindot nga kahoy kansang mga malagomang bulos ug mga malabalahibong dahon nagkawaykaway sa hinuyuhoy sa hangin.

Samtang nagsud-ong sa kaanindot sa iyang gimbuhatan, giabut ug dakung kahimuot ang gamhanan nga Kaptan.  "Ah," pangagho niya, "unta kon ania lamang si Maguayan, malipay gayud siyang magtan-aw ning matahum nga talan-awon ug mamati sa hinuyuhoy sa hangin ug kasikas sa mga dahon!"

Ang kawayan nipadayon paglambo.   Ang hardin nahimong labi pang matahum matag adlaw.  Unya, usa ka hapon, samtang si Kaptan nagasud-ong sa mga dahon nga nagkawaykaway sa huyuhoy, usa ka hunahuna misantop sa iyang alimpatakan ug, una niya matugkad kon unsa kadto, nakahunghong siya sa iyang kaugalingon, "Magmugna ako ug makaalima niining mga tanum."

Sa wala damha and kawayan nasiak ngadto sa duha ka bahin.  Sa usang bahin nilutaw ang unang tawo.  Ginganlan ni Kaptan ang tawo ug Sikalak, pangalan nga nagkahulugan "binuhat nga malig-on."  Mao kini nga sukad niadto ang mga kaliwat ni Sikalak ginatawag ug lalak o lalaki, sa laktud.   Unya, sa laing katunga nga bahin sa nasiak nga kawayan nilutaw ang ikaduhang binuhat.  Ginganlan siya sa diyos ug Sikabay, pangalan nga nagkahulugan "gabay sa binuhat nga malig-on."  Sukad niadto, ang iyang mga kaliwat ginatawag ug sibabaye o babaye, sa laktud.
  
Nagtambayayong ang duha ka binuhat sa pag-alima sa hardin ug pagtagad sa mga tanum.  Sa laing bahin, si Kaptan nipanaw sa halayo aron pagpangita kang Maguayan.  Usa ka adlaw, samtang wala ang diyos, gihangyo ni Sikalak si Sikabay nga magminyo sila.  Apan ang babaye nidumili.  "Di ba managsoon man kita?" masubsob nga pahimangno sa babaye ngadto sa lalaki.

"Tinuod bitaw.  Apan wala'y uban nga mga tawo dinhi ning hardin," nangatarungan si Sikalak.  "Ug gikinahanglan nato nga duna kita'y mga anak nga mobulig kanato sa pag-alima ning dakung yuta nga gipiyal sa atong agalon kanato."

Ang babaye wala manumbaling.   "Nasayud ko," iyang tubag, "apan ikaw akong igsoon.  Natawo kitang duha gikan sa usa lamang ka bulos nga kawayan, diin usa lamang ka buko ang naglambigit kanato."

Sa ngadto-ngadto, human sa panaglalis, sila nagpakitambag sa mga tulingan sa dagat ug sa mga pati sa kahanginan.  Ang mga isda ug ang mga pati nitugot nga sila magminyo.  Tungod kay wala pa gihapon si Sikabay nakumbinse, nikonsulta siya sa linog, kansa nitugot usab sa iyang kaminyoon.

"Kinahanglan nga kamo magminyo," matud sa linog, "aron ang kalibutan matawhan."

Busa si Sikalak ug si Sikabay nagminyo.   Ang una nilang anak lalaki ug kini ilang gihinganlan ug Sibu.  Unya ang sunod nilang anak babaye, ug kini ilang gihinganlan ug Samar.

<b>Ang Santo Nino sa Cebu</b>

Usa ka adlaw, ang usa ka kabus nga mangingisda sayo nga nanagat sagad sa iyang buhat matag adlaw.  Apan niining adlawa hilabihan niya kadimalas kay matag buklad niya sa iyang baling wala siya'y laing kuha kondili usa ka agipo.  Tulo ka beses nga gilabay sa mangingisda ang agipo balik ngadto sa dagat, apan matag bitad niya sa iyang baling ang maong agipo gihapon ang iyang kuha.

Sa iyang kasibot, bisan pa man sa iyang kalagot, gidala sa mangingisda ang gapnod nga kahoy sa iyang pagpauli.  Pag-abut niya sa ila, iyang naabtan ang iyang asawa nga nagbulad sa palay sa ilang laguwerta.   Giitsa sa mangingisda ang agipo ngadto sa palay dason hunghong sa kaugalingon, "Kon tinuod man nga ikaw usa ka anting-anting, abir kon imo bang mabugaw ang mga langgam ug manok gikan sa gibulad nga palay."  Dakong katingalahan nga wala tuod langgam o manok nga miduol sa gibulad nga palay.  Nianang pagkagabii, gidala sa mangingisda ang agipo sa sulod sa ilang balay ug kini iya rang nabiyaan sa buot.

Unya, nianang gabhiona, nakadamgo ug usa ka damgong katingalahan ang mangigisda.  Iyang nadamgohan nga ang iyang "kuha" nga agipo niadtong adlawa nahimong estatuwa sa usa ka matahum nga bata.   Uho na man, pagmata niya anang pagkabuntag, iyang nasaksihan ang usa ka katingalahan nga pagkabalhin.  Ang agipo naporma ug ingon sa usa ka bata.  Paglabay sa mga adlaw, ang porma sa bata nagakatin-aw hangtud nga kini nahimong imahen sa Santo Nino nga sama sa atong makita karong panahona.

<b>Ang  Chocolate Hills sa Bohol</b>

Sa kanhiay nga mga tuig, sa lusaran sa Bukid sa Kalipay, may nagpuyo nga adunahang magtiayon nga may bugtong nga anak nga babaye.  Ang anak maanyag apan mapahitas-on, hinawayon, ug tapulan.  Ginganlan siya ug si Amada.  Ang magtiayon may silingan nga usa ka makinaadmanon nga babaye nga aduna'y anak nga kaluha.  Ang kaluha ginganlan ug si Ruben ug si Teresa.  Sila manggiluy-on ug nagtubo nga mapinanggaon sa mga binuhat sa Diyos sa ilang palibut.   Matag adlaw sila moluhod ug moduko aron mangadye.

Usa ka madan-ag nga buntag, si Amada, si Ruben, ug si Teresa nagduwa sa ilang Amada'ng hardin sa diha'ng may usa ka tigulang babaye nga niagi ug nagpakilimos.  Si Ruben ug si Teresa nikuot sa ilang bulsa apan wala sila'y nahinol.  Busa gitangtang ni Teresa ang iyang kuwentas nga perlas ug gihatag ngadto sa makililimos.  Niini wala mahimuot si Amada.  Buot niya nga ilugon ang kuwentas.  Iyang gibato ug gisabyagan ug tubig ang makililimos.  Apan wala buhii sa makililimos ang mga perlas.

Hinuon masuk-anon nga misinggit ang tigulang, "Dawo ka ug wa'y batasan.  Dagiton ko ikaw ug tun-an sa hustong pamatasan.   Sa laing bahin, kining mga bata nga manggiluy-on akong pagabaslan."  Unya si Amada gidagit sa tigulang.  Giadto ni Ruben ug Teresa ang mga ginikanan ni Amada ug gisaysayan sa nahitabo.

Samtang si Amada kauban sa tigulang babaye, kansa usa diay ka engkanto, wala gihapon mabalhin ang iyang pamatasan.  Iyang gilabay ug kahoy ang engkanto ug gibuhatan ug uban pang salawayon nga buhat.  Ang engkanto nagsaad nga iyang ihatag kang Amada ang mga perlas ni Teresa kon siya magbinuotan. 

Usa ka gabii si Ruben nakadungog ug usa ka tawag.  Nagtuo siya nga si Amada kadto.  Busa milakaw siya kauban si Teresa padulong sa gigikanan sa tingog.  Padayon sila paglakaw hangtud niabut sila sa balay sa usa ka higante.  Ang higante nalipay sa pagkakita kanila.  Abi niya aduna na siya'y sigurado nga panihapon nianang gabhiona.  Nagpakiluoy ang asawa sa higante nga dili sa higante kaonon ang duha ka bata.  Ang mga bituon nagsugod pagpangatagak.   Unya mga gagmay nga sundalong kape nibutho ug naglinya nga nibatok sa higante.   Sa nahuman ang away, si Amada nabalhin.  Nahimo siyang manggiluy-on kaayo.   Nalipay siya nga nakauban na usab niya silang Teresa ug Ruben.

Ang mga sundalong kape nanagan uban sa mga bata hangtud nga huwas sa peligro nga niabut sa ilang pinuy-anan.   Ang mga perlas nga nadawat ni Amada gikan sa engkanto iyang gisabwag sa yuta isip timailhan sa pagkamanggiluy-on ug pagkamapahiubsanon.  Nahimo kining mga bantok nga kending tsokolate nga nitubo ug nahimong mga bungtod nga tsokolate.  Karong panahona mao na kini ang gibantog nga Chocolate Hills sa Carmen, Batuan, ug Borja sa Bohol.

<b>Ang Kataw</b>

Kaniadto dihay magtiayon nga nagpuyo sa daplin sa dagat nga ginganlan ug Juan ug Juana.  Dugay silang wala makabaton ug anak, mao nga dako kaayo ang ilang kalipay dihang nagsabak na gayod si Juana.  

Apan sa iyang pagsabak, si Juana dili gayod mahamutang kon dili siya makakaon ug awa sa matag adlaw.  Mao nga usa ka hapon dihang napakyas si Juan sa pagkuha ug awa, tumang kasubo ang iyang gibati.

Sa takulahaw lamang, nakabati si Juan sa iyang ngalan nga gisangpit.  Dako ang iyang kahibulong dihang sa iyang pagduko iyang nakita ang usa ka sinaw nga awa nga adunay purongpurong.

Mipaila ang awa nga siya ang Hari sa mga Isda ug misukot: "Juan, ngano nga awa ra man gayoy imong tuyo sa pagpangisda?" Ug si Juan mitug-an sa hinungdan ug ingon man sa iyang kasubo niadtong mga gutloa.

Ang Hari sa mga Isda naluoy kaayo kang Juan ug misaad: "Tangan-an ko ikaw ug daghang awa sa matag adlaw.  Apan agig balos, kinahanglan nga inig kapito ka tuig sa imong umaabot nga anak, itugyan kini kanako."

Tungod kay misugod na pagngitngit, ug labi kay nagnihit ang awa niadtong panahona, misugot dayon si Juan.

Tuod man, walay sipyat ang saad sa Hari sa mga Isda.  Bisan sa human manganak si Juana, si Juan nagpadayon gihapon sa pagdala ug awa gikan sa dagat.

Ang ilang anak maoy usa ka maanyag nga batang babaye nga itom kaayo ug buhok.  Gimahal nila kini pag-ayo ug malipayon sila uban kaniya.  Ila kining ginganlan ug Maria.

Sa dihang si Maria mipito na ka tuig, si Juan nakigkita sa Hari sa mga Isda aron paghangyo kaniya: "Intawon, mahimo bang buhian mo ako sa akong saad?  Gimahal namo pag-ayo si Maria, ug dili kami maka-antos ng mahabulag siya kanamo."  Apan ang Hari sa mga Isda wala gayod mosugot, ug siya nagkanayon: "Ang saad saad gayod."  Sa dakong kahiubos, si Juan mipauli.

Sukad niadtong adlawa, ang magtiayon ug is Maria wala na gayod mopaduol sa dagat.

Apan usa niana ka adlaw, samtang si Juan didto sa baol us si Juana nanglaba didto sa sapa, may usa ka dako ug maanindot nga sakayan midunggo.  Ang mga tawo mihigop dayon sa daplin sa dagat aron pagsud-ong niini.  Ang nag-inusarang si Maria nga nanambo niadtong higayona, giabot ug dakong kaikag, maon nga midalikyat usab siya sa lapyahan.

Samtang nagsud-ong si Maria sa maanindot nga sakayan, usa ka dakong balod mihasmag ug miguroy kaniya ngadto sa lawod.

Dihadiha gipahibalo sa mga silingan ang mga ginikanan ni Maria sa nahitabo.  Si Juan ug si Juana midagan ngadto sa lapyahan apan ulahi na sila kay si Maria wala na igkita.

Sa matag gabii sukad niadto, ang magtiayon magabarog sa lapyahan, magatutok sa lawod ug manghinaot nga unta mahibalik si Maria.  Milabay ang mga tuig ug napakyas lang gihapon sila.

Apan usa ka gabiing bulanon, mipakita sa tigulang nga magtiayon ang usa ka maanyag nga binuhat.  Taas kaayo ang iyang maitom nga buhok, apan samtang ang katunga sa iyang lawas lawas sa usa ka maanyag nga dalaga, ang katunga usab lawas sa isdang awa.

Diha sila makahibalo nga si Maria diay kadto, nga karon usa na ka kataw.






Title:News 
<b>Barko may karga nga hilo</b>
Joseph Elvir C<pd>.</pd> Tubilan 
28 June 2008

KASAMTANGANG gipahunong una sa gobyerno ang rescue and retrieval operations sa nalunod nga barkong mv Princess of the Stars human dunay 10 ka metriko toniladang pesticides nga nasakpang gikarga niini.

Kini ang gipahibawo ni Presidential Management Staff (PMS) director general Cerge Remonde sa mga tigbalita kagahapon sa iyang pagduaw dinhi sa siyudad sa Sugbo aron pagsusi sa kahimtang sa mga kabanay sa mga pasahero ug tripulante sa barko.

"That's just temporary. We are making necessary precautions," matod ni Remonde.

Iyang gitumbok nga hayan sa Lunes na mahibalik ang rescue and retrieval operations sa nalunoran sa barko didto sa Sibuyan Island.

Wa hisguti ni Remonde ning ilang pagpahunong sa rescue and retrieval dihang nakighinabi siya sa mga kabanay nga nag-estar sa Cebu City Sports Center kay mag-panic na unya ang mga kabanay.

Ang pahibawo ni Remonde gikompimar sab ni Bise-Presidente Noli de Castro sa usa ka briefing sa Department of National Defense (DND).

Ang kemikal nga ilang nadiskobrehan mao ang kuyaw kaayo kay makahilo nga endosulfan, nga gamiton alang sa plantasyon sa pinya.

Matod niya nga gipanag-iya kini sa Del Monte Philippines.

"We aborted the retrieval operations... because of the pesticide inside the ship," matod ni De Castro.

Sa iyang bahin, si Deputy Presidential Spokesman Anthony Golez Jr<pd>.</pd>niingon nga ilang napalgan nga nagkarga ang barko og 10 metric tons sa makahilong pesticide.

"Search and rescue is now stopped because the government just found out that 10 MT of highly toxic insecticides inside the MV Princess of the Stars. President (Gloria Macapagal) Arroyo instructed the NDCC to focus efforts in trying to contain the chemical and carefully retrieve the 40-foot container so as not to contaminate the environment," matod ni Golez.

"The DOH is now doing necessary health education and giving health services while the DSWD is currently doing social preparation to the communities and relatives of the victims.

All necessary precautions are now being undertaken to ensure the safety of our people," siya nidugang.

Tungod niini, si de Castro niingon nga hayan mag-atubang og kaso ang Sulpicio.

Kon ila pang nahibaw-an nga duna diay kargang pesticide ang barko, di unta nila pasawmon ang mga diver.

Nahibaw-an lang ang kemikal dihang nipahibawo ang Fertilizer and Pesticide Authority sa Dept<pd>.</pd> of Transportation and Communication (DOTC) nga nakadawat silag suwat gikan sa Del Monte Philippines nga ang ilang pesticide gikarga sa mao nga barko.

Samang kalambuan, nipahibawo si Remonde nga manghangyo silag helicopter sa US Navy aron maoy kakargahan sa uban pang mga makaplagang lawas.

Sa pagkakaron, ang atua sa dapit nga nalunoran ang laing barko sa Sulpicio nga mokarga sa ubang mga lawas paingon nganhi sa Sugbo.

Gikatakda nga magdalag laing mosubra sa 100 ka mga lawas ang barko nga mohapit sa ubang mga isla nga giingong atuay daghang gidagsa nga patayng lawas. (Dugang taho gikan sa GMA-7 website)

<b>Strike sa Lunes; P7 na ang minimum nga plete</b>
Dennes R<pd>.</pd> Tabar 
28 June 2008
 
BISAN pa sa lain na sab nga hugna sa temporaryong umento sa pletihan, ang Nagkahiusang Drayber sa Sugbo (NADSU) molusad gyod og transport strike karong Lunes.

Kini maoy gipahibawo sa kadagkuan sa Nadsu dinhi sa Sugbo kagahapon sa ilang gipatawag nga press conference.

Si Roy Opura, tsirman sa Nadsu, niingon nga sento porsyento na sa ilang mga miyembro ang mosalmot sa ilang kalihukan.

Gani, aduna pay laing grupo nga nipahibawo na sa ilang pagpaluyo sa transport strike.

Kini taliwa sa giaprobahang laing P.50 sentimos nga umento sa pletihan, nga naghimo sa minimum nga plete nga P7 na, gikan sa P6.50, matod ni LTFRB Regional Director Romulo V<pd>.</pd> Bernades.

Ang umento nisugod pag epekto kagahapon, apan, ang LTFRB unya pa sa Lunes magsugod sa pagpanghatag og notice sa umento.

Gitataw sab ni Bernades nga ning higayuna, ila na gyung butangan kon pila ang plete sa mga estudyante ug senior citizens nga dunay 20 porsyentong diskwento.

"Ato gyud nang butangan og pahibawo nga ang plete sa mga estudyante ug senior citizens nga minimum P5.60 ra," saad sa opisyal.

Iyang gitataw nga sa pletihan sa usa ka lugar, kinahanglan gihapon nga sundon ang paghatag og 20 porsyentong diskwento.

Kining bag-ong umento giuyonan ni LTFRB chairman Thompson Lantion.

Samtang si Opura niingon nga gawas kanilang mga drayber, aduna usay mga people's organization, mga militanting grupo sama sa Bayan ang nagpaluyo kanila.

Si Arman Perez sa Bayan niingon nga angay lang nga mopahigayon silag welga tungod kay sugod niadtong Enero ning tuiga hangtod karon, 18 ka higayon na niumento ang litro sa produktong petrolyo.

Matod ni Perez nga upat ka mga butang ang ilang demanda.

Kini mao ang: ipatuman ang uniformity sa pletihan; P125 nga umento sa suweldo; wagtangon na ang Oil Deregulation Law; ug wagtangon ang 12 porsyento nga reform value added tax sa lana.

Samtang si Ruben Rama, secretary general sa Nadsu, niingon nga nagpada na usab silag suwat hangyo sa kadagkuan sa tunghaan nga kon mahimo di sila magklase nianang adlawa agig suporta sa ilang kalihukan.

Lakip sa ilang gihangyo mao ang mga local nga kagamhanan nga di mag-apil-apil pinaagi sa pagpadagan og mga sakyanan ingon man di i-discourage ang mga drayber sa pagsalmot pinaagi sa paghaylog mga pagkaon.

<b>apin 40 ka balay na-ugdaw</b>
Stephanie S<pd>.</pd> Viovicente  
27 June 2008

MGA kapin 40 ka balay ang gilamoy sa kalayo human ni-ulbo ang kalayo mga alas 11:00 sa udto kagahapon sa Purok 3C, Baloy, Tablon ning siyudad sa Cagayan de Oro.

Pipila ka mga biktima nitumbok sa balay nga gipanag-iya ni Jose Montebon nagsugod ang kalayo.

Nasayran nga wala sa iyang balay si Montebon dihang nahitabo ang insidenti ug ang mga anak lang niini ang nahibilin.

Giingong nagluto ang anak ni Montebon nga gituohang maoy hinungdan sa sunog. Gibutyag usab nga posibling gipalid sa hangin ang agipo nga maoy hinungdan sa sunog.

Samtang si Montebon niingon nga iya gyud nga sigurohon nga walay kalayo ang ilang balay sa panahon nga siya molakaw.

Lakip sa mga nanga-ugdaw nga balay gipanag-iyahan nila Ricky Padua, Marilyn Busilac, Heide Makiso, Bot Itaas, Nikki Padua, Romeo Huyong, Labita, Edwin Lobindo, Delia Armejo, Lando Jumanoy, Jocelyn Pasilio, Norberto Sola, Norma Esposo, Merly Tiham, Penalyo, Cabactulan ug Payrat ug uban nga wala pa naila hangtud sa pagsulat ning balita.

Kadaghanan sa mga balay hinimo lamang sa mga light materials hinungdan sa dali nga pagkaylap sa kalayo. Ingon man sikit kaayo ang mga balay ug gagmay ang dalan diin naglisud ang mga bombero pagsulod samtang kusog usab ang hangin.

Sa paghinabi usab sa Sun<pd>.</pd>Star Superbalita kang FO1 John Maandig sa Bureau of Fire Protection (BFP) siya miingon nga kasamtangan pang nakigbugno ang mga bombero nga gipangulohan ni SFO3 Hernando Obsioma, sa maong dapit.

"Duha ka firetruck ang gidala didto, ang sa Lapasan ug sa Bugo," dugang niini.

Apan tungod sa kapiot sa dalan, usa lamang ka firetruck ang nakasulod sa nahitaboan sa sunog.

Sa pakighinabi sa dxIF Bombo Radyo kang Jocelyn Basilio, siya niingon nga wala gyud siyay nasalbar nga kabtangan tungod kay siya lamang ang nahibilin kagahapong adlawa.

Si City Fire Marshal Benigno Amomonpon niingong nga posibling faulty wirings ang posibling hinungdan sa sunog diin gibanabanang moabot ngadto sa P350 mil ang danyos.

Giingong daghan ang mga flying connection sa mga kuryneti sa maong dapit nga posibling nisila sukwahi sa unang gituohan sa mga biktima.

Sa iyang bahin, si Kapitan Bacarro sa Baranay Tablon niingon nga naningkamot sila karon nga matabangan ang mga biktima uban sa konseho sa barangay.

Temporaryo usab ang ipasilong ang mga biktima sa usa ka simbahan sa maong dapit.

<b>2 MILF patay, 1 Cafgu angol</b>
Edgardo Fuerzas
28 June 2008

DUHA ka miyembro sa Moro Islamic Liberation Front (MILF) ang napatay ug laing usa ang naangol sa sakop sa Citizen Armed Force Geographical Unit (Cafgu) sa bag-ohay nga panag-ingkwentro didto sa Central Mindanao.

Sigun sa taho gikan sa 6th Infantry (Kampilan) Division sa Philippine Army banda alas 8:00 sa kagabhion niadtong Huwebes, Hunyo 26 samtang nagpatrolya ang mga ginsakpan sa 64th Infantry Batallion sa Army sa kilid sa ilang perimeter defense sa Barangay Bagan, Talayan, Maguindanao Province, naingkwentro nila ang mikabat sa 70 ka MILF ubos sa 105th Base Command, resulta sa 45 minutos nga sinukliay og mga bala tali sa duha ka mga grupo.

Miatras ang mga rebelde sa diha nga nahiabot ang mga sundalo sa 6th ID Philippine Army nga hitsas sa mga armas kinsa nagpaulan dayon og mga bala sa posisyon sa mga armado.

Si 6th Id G7 Chief Colonel Julieto Ando nagbutyag nga misulod ang puwersa sa MILF sa Cotabato-Maguindanao-General Santos Highway duol sa detachment sa 64th IB nga walay koordinasyon sa GRP Ceasefire Committee.

Matod ni MILF Civil Military Relation Chief Eid Kabalu nga sila ang unang gipabuthan sa mga sundalo gumikan kay mibakwet ang ilang mga sakop gikan sa Liguasan Marsh sa diha nga naapektuhan kini sa pagbaha. 

<b>Nag-checkpoint nga NPA giabog</b>
Dondon Dinoy
28 June 2008

GIHULIPAN na sa mga sakop sa 39th Infantry Battalion, 10th Infantry Division ang pwesto sa mga rebeldeng New Peoples Army (NPA) nga giingong sagunsong nagmuntar og checkpoint didto sa Barangay Astorga, Sta. Cruz, Davao del Sur karong semanaha.

Sayo sa buntag maglibot sa lugar ang mga sundalo ug matag kanto aduna nay nagposing nga sundalo aron di na mausab ang pag-okupa sa maong lugar sa mga NPA.

Walo ka mga armado ang gikataho nga nangatang og mga sakyanan sa pagpamasin nga makakuha og pangonsumong bugas.

Sukad niadtong Lunes, wa nay puas ang pagpatrolya sa mga sundalo sa lugar aron mapugngan ang bisan unsang plano sa mga rebelde.

Mitabang na sab kanila ang kapulisan sa lalawigan.

Gibutyag ni Senior Superintendent Cesario Darantinao, police provincial director, nga way angay kabalak-an sanglit nagpakita lamang og ilang pwersa ang mga rebelde.

"Parang show of force lang ito, para to let the people think that they are existing in the area," sumala ni Darantinao.

Apan mga molupyo sa lugar nagsulti nga nagmuntar gyud og checkpoint ang mga rebelde apan gilayong nanagan human miagi ang usa ka helicopter. Milihok usab dayon ang kasundaluhan dihang nadawat nila ang maong kasayuran.

Nabalaka karon ang katawhan nga sobleng moulbo ang kasamok sa lugar kung di kini mapugngan, dekada 80 uwahing nasiplatan ang mga rebelde sa ilang highway.

Usa ang pamilyang Valinten nga mibakwit kaniadto sa kahadlok nga mapagan sa engkwentro.

Gipaniguro hinuon sa kapulisan nga wa nay angay'ng kabalak-an sanglit kontrolado na sa gobyerno ang lugar.

"We are monitoring the enemy together with the Philippine Army to counter the insurgencies," panapos ni Darantinao. 

<b>Manager gipatay</b>
Mel Coronel
28 June 2008


USA ka manager sa bangko ang gipatay samtang ang biktima didto sa sulod sa iyang sakyanan ug nakit-an alas 7 sa buntag niadtong Huwebes.

Si PO3 Marvin Caresma, Homicide investigator sa San Isidro Police Station, nag-ila sa biktima nga si Efren Villanueva, 58, minyo, molupyo sa Villegas Subdivision, Barangay San Isidro ning dakbayan sa General Santos ug branch manager sa Landbank, Sarangani Provincial Capitol branch.

Sa imbestigasyon sa kapulisan, nasuta nga nakit-an ang biktima sulod sa iyang sakyanan nga Crosswind sa dalang Aparenti, kanto block 0, Barangay City Heights, ug gituohang padung na unta sa pagpauli sa ilang bay.

Nagduda ang mga otoridad nga Miyerkules pa sa gabii gipatay ang manager apan buntag na kini nadiskobrehan sa mga namuyo sa lugar.

Nahibulong ang pipila ka molupyo sa nakitang sakyanan nga dunay tawo sa sulod, apan wala na nagalihok hinungdan nga nanawag sila sa kapulisan aron ipasusi.

Nasayran nga gipatay ang manager pinaagi sa paggakot sa usa ka liston sa sapatos ngadto sa iyang liog.

Nakuha ang liston dihang gihiling kini sa mga sakop sa Scene of the Crime Operative (Soco).

Apil sab nga nakuha sa iyang nahimutangan ang usa ka panapton nga gisap-ong sa iyang baba aron dili makasinggit.

Si Norma, asawa sa biktima, nagbutyag nga nananghid lang ang iyang bana nga molakaw tungod kay duna kiniy sinina nga kuhaon sa National highway apan wala na makauli.

"Natingala gani ko nganong wala dayon makauli ang akong bana nga nananghid lang nga kuhaon ang iyang gamit sa bangko nga anaa sa highway duol, hangtud ako na lang gipatala sa kapulisan sa San Isidro kay nahadlok na man ko nganong wala makauli ang akong bana, bisan og unsaon nako siya og tawag wala na man siya gatubag, wala pa koy nakit-ang hinungdan sa pagpatay sa akong bana," matud sa asawa.

Mga sakop sa Criminal Investigation and Detection Group (CIDG) Central Mindanao nag-imbestiga na sab sa pagpatay sa manager sa bangko.

Matud ni Police Inspector Sonza sa CIDG nga padayon pa ang ilang pagpangalap og impormasyon kung kinsa ang uwahing nakauban sa biktima tungod kay dako ang ilang katahap nga kauban sa sulod sa sakyanan ang nagpatay sa biktima.

"Sa pagkakaron nagpadayon pa ang among imbestigasyon, pero duna na mi inisyal nga imbestigasyon nga posebling yuta ang hinungdan nga naprenda sa bangko nga gidumalahan sa biktima, pero ato pa kining kompermahon aron mogawas ang tinuod nga motibo sa mas daling panahon," matud ni Sonza.










8







Title:Ang Salingsing
<b>Ang Salingsing</b>
E</pd>.</pd>S<pd>.</pd> Godin

<i>(Unang Ganti: BATHALAD-MINDANAO, 2002)</i>
MADASIGONG nanaytay si Dodong sa siotong dalan nga nagtadlas padulong sa ilang uma niining udtoha. Nakahunahuna siya pagkuhag kamunggay didto aron ikasuwa nila sa paniudto. Gimingaw na siyag sud-an. Gihidlaw na siya sa linaw-oyng kamunggay.
Kaganinang buntag, kinudkod nga lubi lang ang ilang gisuwa sa kamoteng tinanok nga ilang pamahaw. Kagabii ang nahabiling tulo ka haon sa putong balanghoy nga mikaging na - kay niadto pa man kining usang adlaw giluto - maoy ilang gipanihapon nga giparesag linugawng binlod.
Hinuon, naanad na si Dodong niining matanga sa mga pagkaon. Mao na kini namat-an niyag buot. Ang ilang abot nga mais dili gayod makalahutay hangtod sa sunod nga tingsanggi busa gikinahanglan nga abagan kinig mga duma. Sa sud-an, labi pa silang ahaw. Panagsa da kaayo silang makatilaw og lab-as. May mga hayopan unta sila sama sa mga manok, kanding ug baboy apan sagad nga ikabaligya kini - kanang wala na gayod silay laing mahikap - aron iseguro pagpalit og bugas. Mao nga ang utan kamunggay usa na ka lamiang sud-an alang kang Dodong. Kiniy ilang madali. Lamian ang linaw-oyng kamunggay nga butangag tangad ni Nanay niya bisan walay subak. Labi na kon una sa ginamos ang itempla, pastilan, panington gyod si Dodong og hinigop sa dalag-dalag nga sabaw.
Nakurat si Dodong sa iyang nakita pagdangadanga na niya sa ilang uma. Maoy iyang nalantawan ang usa ka tawo nga nagdalag sundang ug nanghabas sa ilang mga tanom nga kamunggay. Misamot pagkitiw ang mga tiil sa bata aron pagsuta gayod sa iyang nakita. Ug sa iyang paghiduol, dali siyang nangutana dihang nailhan niya ang tawo: "Nganong imo mang gipamutol ning atong mga kamunggay, Tay?"
"Guwang na kini, Dong, busa akong gipul-ongan."
"Apan wala na hinuon tay mautan niini sa sunod adlaw, Tay!"
"Sagdi lang, Dong. Mangita lang god tag laing ikasud-an. Naa may daghang mautan ba. Hala, dad-a hinuon og una kanang akong gilain aron mautan og sayo ni Nanay nimo."
Gikabyonan man sa kahinugon ug kalibog, igo na lamang sa pagtuman si Dodong sa mando sa iyang amahan.
Kamagulangang anak si Dodong. May edad na ang iyang amahan kay ikaduha na mang asawa niini ang iyang nanay. Wala kiniy anak sa unang asawa nga namatay sa kanser sa uterus.
Haruhay ang iyang mga ginikanan kaniadto sa nagnegosyo pa kini didto sa Sugbo. Apan gidemalas kini. Gilungkab sa mga tawong supat og balatian ang ilang tindahan ug nahurot-hurot ang mga baligya. May diyotayng nahabilin apan wala na kini makabangon pa.
Sa nahitabo, napugos pagbalik ang iyang amahan sa yuta. Namauli sila sa Bohol, dala ang duha pa lang ka liwat - siya ug si Atoy - nga parehong wala pay kabuot niadtong tungora.
Sa Bohol, naglisod pag-ayo sila. Hilabihan kapait ang panguma sa ilang dapit tungod sa tuman kabatoong yuta ug sa grabeng pagpanghasi sa siawng mga unggoy. Sipat kaayo ang maong mga amo nga kinahanglan gayong bantayan kay tistisan man niini ang mabisan unsang matang sa tanom.
NING gabhiona, walay ganang mikaon si Dodong sa ilang pagpanihapon. Nanumbalay ang kahumot sa pinadukot nga kamote apan nagtimitimi ang bata. Laay ang matag ingkib niya sa labo kaayong duma. Tulo na ka adlaw nga kamote ang ilang gikaon ug wala pa gayoy sud-an. Ang asin nga ilang gidildil, alang kang Dodong, dili gayod mosangay sa kamote. Dili siya lamian.
Nakamatikod ang inahan sa iyang pagtimitimi, midasig kini, "Kaon na, Dong. Gusto nimong bahogan og tubig?"
Ampay ni Dodong ang kamoteng init nga butangan og tubig. Nasayod ang inahan niini. Apan wala mokibo ang bata. Naghinuktok kini. Ingon sa may lawom nga gihunahuna.
"Ingon nimo, Tay, mangita tag ikasud-an. Wa man lagi!" Kalit nga namulong si Dodong sa basag nga tingog. Dihay mikagalkal sa iyang tutunlan.
"Unsaon man, Dong, wa may nakalugar," alam-alam sa amahan. "Nag-agpas si Nanay nimo nga mahuman ang iyang gigamang banig aron ikabaligya na. Ako pod, dili nako kabiyaan ang atong maisan nga nagbanay na kay naay daghang unggoy. Gisugdan na man gani bisag mao pay pagpamuhok-buhok."
"Kon wa pa lang nimo pamutla ang atong kamunggay, makautan pa unta ta ron." Nangahulog na gayod ang luha ni Dodong.
Nahimukdahan ang amahan. Ngano ba tuod nga gidungan man niyag pamul-ong ang ilang kamunggay? Mihari karon sa iyang galamhan ang pagmahay. Apan ulahi na. Busa: "Dong," niini pa, "guwang na ang atong kamunggay. Ug kay guwang na man, dili na kini makahatag og maayong dahon. Paingon na kini sa pagkasandaw."
"Bitaw, Dong," sakgaw sa inahan. "Kon dili na maayog dahon ang punoan, ang salingsing kalaoman..."
Sa nadungog, bisan wala makatugkad, mikalma si Dodong. Naghingos-hingos na lamang kini. Unya mipunit siyag dakong kamote ug miingkib. Kaha, sa kahidlaw sa sud-an, milupad ang iyang hunahuna sa paghandom sa lamiang mga sud-an nga iyang natilawan. Maoy gibanhaw sa iyang kaisipan kadtong gidala siyag pamista ni Tatay niya didto sa Nagtuwang. Ang tinuod, niini lamang mga okasyona nga makakaon silag lamiang sud-an. Panagsa, kanang dunay kaslon ug usab, kon dunay mamatay.
SAYO nga miadto sa ilang uma sila si Dodong ug ang iyang tatay niining buntaga. Gidala sa amahan ang anak aron mabata kini sa buhat ug usab, aron makatabang pagbantay sa ilang maisan nga taros na niining tungora - ang edad sa mais nga kinaham sa mga unggoy.
Samtang nagbuwag pagbantay ang amahag anak sa ilang kamaisan, takulahaw lang misibaw ang tingog ni Dodong. 
"Tay...! Tay...!" Puno sa kadasig ang tingog ni Dodong nga misuot sa kamaisan aron pangitaon ang amahan. "Tay...! Tay...!" padayong singgit sa bata samtang kusog nga misuot. "May salingsing na ang mga kamunggay, Tay..."

Unya, sa tunga-tunga sa kamaisan, maoy nakita ni Dodong ang iyang amahan nga daw hubog nga naglakaw. Nagsusapinday.

"Hala, naunsa man ka, Tay?"

"Napaakan kog ha's, Dong...ha's nga ugahipon..."

"Tana, Tay... manguli ta. Ako pod sultihan si Nanay nga may salingsing na ang mga kamunggay."

"Dali, Dong, patukora ko...pagunita ko sa imong abaga..."

Nanglakaw sila. Apan hinay kaayo. Lugsanay nang mabikang sa amahan ang mga tiil niini.

"Dong, pagtinarong gyod sa imong pag-eskuyla. Ayaw pasagdi si Nanay nimo..."

"Oo, Tay. Moeskuyla gyod ko aron lami na pirme atong sud-an. Parehas ni Nong Dario ba, nagtrabaho sa banko, di daghan siyag kuwarta kanunay, di ba, Tay?"

"Taym pa, Dong... mopahulay sa ko..."

Ug inanayng nalusno ang amahan. Nahayaka kini sa yuta ug dayong kaligdas.

"Dong, tabangi gyod si Nanay nimo, ha. Panggaa sab ang imong manghod..."

"Tana, Tay... magdali ta kay ako sultihan si Nanay nga may salingsing na ang atong kamunggay."

"Oo, D-Dong, m-m-may s-salingsing na..." lugsanay na maalsa ang kamot sa hamtong nga mikusukuso paghinay sa buhok sa anak.

"Tana, lagi, Tay! Ayawg higda...ayawg tulog." Gibitad ni Dodong ang bukton sa amahan aron pabangonon.

Apan wala na kini mokihol.

"Tay...! Tana lagi, Tay!" padayong bitad ug yugyog ni Dodong. "Tana, Tay! Ayawg tulog dinhi, Tay! Tay... Tay.....!"
(KATAPOSAN)







1







Title:News (7)
<b>Cebuano News: Palasyo andam sa plano sa CBCP pagtuon ug balik sa economic policies</b>
u>Rebecca Cadavos</u> 
Manila (July 8) -- Ang Malaknayang nag-ingon sa Lunes nga andam sila sa plano sa Catholic Bishops Conference of the Philippines kon CBCP nga tun-an ug balik ang mga palisiya sa gobyerno diin nakaapektar sa mga presyo sa kumon nga mga kinahanglanon sa nasud. 
Si Press Secretary Jesus Dureza, sa usa ka press briefing, nagkanayon nga "dili lamang dinhi sa Pilipinas, apan sa tibuok kalibutan nasinati nato karon nga estado, dawaton nato ang tanang rekomendasyon gikan sa tanang sektor, ilabi na gikan sa mga Obispo." 
Si CBCP President Archbishop Angel Lagdameo,sa usa ka press conference atul sa ilang Plenary Assembly nga gihimo sa San Carlos Seminary, nag-ingon nga ang dili mapugngan nga pagsaka sa presyo sa lana kinahanglan nga makaagni sa gobyerno aron partuon ug balik sa oil deregulation law. 
Nagpakita usab siya ug suporta sa pagtuon ug balik sa balaodnong expanded value added tax (e-VAT), nagkanayong nakapasaka lamang kini ug kabug-at sa buhisan sa publiko. 
Si Dureza, sa laing bahin, nagpasabot nga ang Palasyo abli alang sa posibleng paglantaw ug balik niining mga palisiya. Nga kini angayang isang-at sa mga economic managers tungod kay sila mao ang maghimo sa pinal nga rekomendasyon, dugang pa ni Dureza. 
"Anaa kitang tanan sa maong situwasyon ug walay gipili niining maong kalisod," matud pa niya. 
Si Dureza nag-ingon nga ang mga economic managers nagsiguro nga tan-awon nila pag-ayo kining mga rekomendasyon gikan sa tanang sektor alang sa paghimo sa mga palisiya aron masulbad ang inadlaw nga kamatuoran karon. (PIA-Southern Leyte)

<b>Cebuano News: PGMA nangita'g paagi nga ma-minusan ang epekto sa pagtaas sa presyo sa lana</b>
Manila (14 July) -- Padayong gipangita-an ug paagi ni Presidente Gloria Macapagal-Arroyo kung unsaon nga ma-minusan ang epekto sa grabeng pagtaas sa presyo sa lana, matud ni Press Secretary Jesus Dureza. 
Matud ni Dureza sa iyang giluwatan nga press statement, ang pagpangita ug kasulbaran nga kasamtangang suliran mao'y nakakuha ug dakung pagtagad sa pangulo. 
Subay niini, miingon si Dureza nga mahinungdanon kaayo ang pakigtambayayong sa tanan aron ma-minusan ang epekto niini labi na gyud sa mga kabus. 
Gitataw hinoon niya nga kumpyansa ang Malacanang nga, pinaagi sa pagtinabangay sa katilingbang Pilipinhon, makalatas ra unya ang nasud niining maong suliran susama sa ubang nanglabay nga mga krisis nga nasugatan sa nasud. 
Matud niya, nabatasan na sa mga Pilipino nga magtambayayong sa panahon sa kalisud labi na gyud kay kining nasugatan sa nasud karon nasinati usab sa ubang kanasuran. (ECD/PIA-7)

<b>Cebuano News: Wala nay atrasay sa pa repormang piskal - GMA</b>
<u>Rey Anthony Chiu</u> 
Manila (15 July) -- HUGOT nga gibarugan ni Presidente Gloria Macapagal-Arroyo ang dtereminasyon sa kagamhanan sa pagpatuman sa repormang fiscal, butang nga maoy gitumbok niini nga nakapalig-on sa nasud pagsagubang sa krisis sa lana ug pagkaon. 
Kini bisan pa sa nagkabaga nga panawagan sa mga sector nga I-isa una ang pagpataw sa 12% nga EVAT. 
Matud niya, magpabilin ug gani, palapdan pa ang repormang fiskal sa nasud kay kini nagpahimutang sa Pilipinas nga tinahud sa katilingban sa international finance sa pagpaubos niini sa interes ug sa pag palig-on sa peso. 
Inay moatras sa repormang piskal, mipadayag ang President nga buot niyang itisok pag mas lawom ang mga kabag-ohang piskal nga gipatuman sa mga estraktura sa kagamhanan. 
Kini dili lamang sa atong katawhan apan usab alang sa mosunod nga pangulo sa nasud, matud sa Presidente. 
Kahinumduman nga kadaghanan sa mga nangandoy nga patuboy sa pagkapresidente sa sunod nga terminoo nagdemanda na sa pagtukas sa EVAT sa lana. 
Tumbok niya nga gikan sa kita nga nahipos sa fiscal reforms, ang kagamhanan mahimo na nga maka-atiman sa inadlaw niini nga suliran nga halos magpahugno sa daghan na nga nasud sa kalibutan. 
Bisan pa sa pagpadayag nga dili mahimo sa nasud nga dili makapalit sa bugas ug lana kay kini gikinahanglan pag-ayo. 
Apan sumpay niya, bia na sa mga programa ang nasudnong programa sa food self-sufficiency ug fuel conservation. (PIA)

<b>Cebuano News: Roundup: Pahuwam alang sa mga mag-uuma, gibuksan na</b>
u>Rey Anthony Chiu</u> 
Manila (14 July) -- ALANG sa mga mag-uuma nga buot mangutang sa kubos nga tubo, niay maayong balita. 
Ang pag-gamit sa pahuwam nga may ubos nga interes mahimo makuha gikan Agricultural Guarantee Fund Pool (AGFP), nga gipatuman sa Department of Agriculture (DA). 
Ang pundo nga gimandu sa Malakanyang ug gipaagi sa ahensya nagagikan sa 5% nga sobra sa mga government-owned ug controlled corporations (OGCCs) sa ilang pahat sa miaging tuig. 
Kadtong mga mag-uumang nagtikad sa kapin sa 5 ektaryas ug wala kakita ug I-kolateral sa ilang paghuwam sa mga bangko mahimo na nga manghuwam gikan sa kagamhanan o sa pribado nga institusyon. 
Sa ilang paggamit sa pundo nga gitagana, 85% niini adto kuhaon sa AGFP nga gitanyag sa DA ngadto sa LandBank, butyag ni DA Secretary Arthur Yap. 
Sa pamahayag ni Yap, gibanabana nga mokabat sa P500M ngadto na sa P800 M ang pundo ug tugbangan pa sa ug laing P100M sa Land Bank. 
Pinaagi sa Administrative Order No<pd>.</pd> 23, si Yap mipadayag nga naluwatan na ang pamaagi unsaon sa mag-uuma paghuwam. 
Ang AGFP gamiton aron kahatagag garantiya ang mga mag-uuma alang sa pahuwam nga ubos ang interes ilabi na niadtong anaa sa pagpananum ug mga pagkaon. 
Ang DA usab maoy magtan-aw sa AGFP samtang ang Landbank maoy institutional manager. 

<b> ongreso mipalabang sa "renewable energy bill" </b>
GIPALUSOT na sa Ubos Balay Balaoranan human sa ika tulo nga pagbasa ang ilang bersyon sa Renewable Energy Resources Act sa wala pa sila mag-adjourn sa sesyon sa Hulyo 11. 
Ang House Bill 4139 o "An Act Promoting the Development, Utilization and Commercialization of Renewable Energy Resources and for Other Purposes" nagtumong nga kunhoran ang palas-anon sa katawhan nga dala sa mahal nga presyo sa lana. 
Kini pinaagi sa pagkaplag, pag-gamit ug pag-ugmad sa renewable nga tinubdan sa enerhiya. 
Ang balaodnon gipangamahanan ni Rep<pd>.</pd> Juan Miguel "Mikey" Macapagal-Arroyo (Lakas-Pampanga) ug Rep<pd>.</pd> Luis Villafuerte (Kampi, Camarines Sur). 
Lakip sa gilantaw sa balaodnon mao ang pagtu-on sa aron paggamit sa biomass, solar, hangin, hydro, geothermal, ug sa ocean energy. 
Sa pakigpulong dungan sa pagpasupot sa balodnon, si Rep<pd>.</pd> Arroyo mibutyag nga tinguha ning balaodnon nga makab-ot sa nasud ang malungtarong enerhiya. Kini aron ikasalikway na ang imported nga sugnod, ug aron usab aron makunhuran ang makadaut nga aso nga naghulga sa kalikopan ug kasanihan sa katawhan. 
Ang pagpasupot sa balaodnon sa Kongreso mahimong historic, tungod kay wala kini makadama sa mga panahon nga kini giduso sa ika 8 nga Kongreso. 
Nagtan-aw ang mga magbabalaod nga matigum sa Pilipinas ang labing menos $1<pd>.</pd>2B fon makapangita ang nasud sa 1,250 megawatts nga gikan sa plantang migamit na sa renewable energies ug mga teknolohiya. 

<b>Neri dili makabuot-buot sa dili NSWP nga pundo </b>
DILI makahimo si Commission on Higher Education (CHED) chief Romulo Neri nga magbuot-buot lamang sa P248B nga pundo sa Social Security System (SSS) aron gastohon alang sa mga programa sa kagamhanan batok sa kawad-on. 
Kini human mitumaw ang spekulasyon nga ang pagtudlo ni Neri sa SSS laing pahiluna sa Malakanyang aron kawkawon ang pundo sa SSS ug gastohon sa mga programa niini batok sa kawad-on. 
"Komisyon ang gihuptan ni Neri ug kay commission, ang mga desisyon dungan kining hukman sa sakop niini, matud ni Presidential Spokesperson Jesus Dureza. 
Dugang pasabot sa Palasyo, may media nga magtuki sa tanang buhat ni Neri ug segurado sila nga dili mamilok ang mata sa oposisyon sa pagbantay niini. 
Sa laing bahin, si Executive Secretary Eduardo Ermita, mipadayag nga si Neri gitudlo nga mangulo sa bag-ong gilusad nga "National Social Welfare Program," apan wala siyay gahum nga mag-inusarang mohukon unsaon pag-gasto sa pundo sa NSWP. 
Sa NSWP, naghiusa ilawom sa usa ka pandong ang Department of Social Welfare and Development (DSWD), Department of Health (DoH), Government Service Insurance System (GSIS), SSS, ug uban pang ahensya nga nagtutok sa paghatag sa serbisyong sosyal. 
Pasabot ni Ermita, may pundo nga kita sa EVAT sa lana, ug kini gitagana aron sa mga tumong sa NSWP. 
Matud sa mga tinubdan, P4B nga gikan sa EVAT na ang nagasto sa kagamhanan aron ipabaha ang subsidy sa koryente, scholarships ug pahuwam sa nga estudyante, ug sa tabang pinansyal ngadto sa public utility vehicles sa ilang paghulip ug makina ngadto sa LPG. 
Matud ni Dureza nga layo sa tinuod nga magamit ni Neri ang pundo sa SSS kay kini nga kwarta sa SSS gibantayan usab sa mga unyon sa ahensya. (PIA)

<b>Cebuano News: Bugas humay sa Pilipinas labing barato sa kinatibuk-ang Asya</b>
<u>Rey Anthony Chiu</u> 
Manila (15 July) -- MAHAL man ang presyo sa bugas humay sa Pilipinas, swerte pa gihapon ang mga Pinoy kong ikompara sa silingang mga nasud sa Vietnam ug Thailand, mga nasud nga angkatanan sa humay sa Asya. 
Kong tag 38 ang atong humay nga gibaligya dinhi, sa Thailand tag P56 ang kilo. Sa laing bahin, sa Vietnam, mas grabe kay tag 67 na ang matag kilo sa bugas humay. 
Tungod usab sa pag-subsidize sa kagamhanan sa kinompra nga humay gikan sa duha ka nahisgutang nasud, kaya niini nga ipang-apud-apod ang baratong humay sa tag P18<pd>.</pd>25 ug tag P25 ang kilo pinaagi sa National Food Authority. 
Kini ang gibutyag ni Presidente Gloria Macapagal Arroyo ning bag-o lamang. 
Sa pagkakaron, dinhi sa Bohol, gibaligya ang commercial nga humay sa tag P35 nadto sa P42 ang kilo. 
Sumpay sa presidente, kon ang Indonesia nagbaligya usab sa subsidized nga humay, tag P25<pd>.</pd>30 ang ilang tanyag sa katawhan samtang sa Malaysia, tungod sa subsidy, tag P27 ang kilo sa ilang baligya. 
Padayon pang may pinakabaratong humay sa Asya, misaad si Arroyo nga makab-ot sa nasud ang usa ka lig-on nga estado sa pagka self-sufficient sa humay sa dili madugay. 
Kini samtang iyang gipadayag nga ang tubag sa nasud sa krisis napahiluna sa tinag-as nga panahon. (PIA)

<b>Cebuano News: PGMA ngadto sa Fil-North Americans: Tabangi ang nasud nga inyong gigikanan</b>
<u>Flor Jackson</u> 
Manila (16 July) -- Si Presidente Gloria Macapagal-Arroyo nag aghat karong adlawa sa mga delegado sa 4th Annual ambassadors, Consuls Generals ug mga Tourism Directors Tours (ACGTDT) nga sila mahimong partners sa iyang administrasyon sa pagsugnod ug pagduso sa pagtubo sa ekonomiya sa Pilipinas. 
Ang Presidente nag pagawas sa maong pagtawag dili lamang sa mga delegado nadto sa 4th ACGTDT apan ngadto usab sa upat ka milyon nga mga Filipino-Americans nga nagpuyo sa United States ug sa tunga sa milyon nga Filipino-Canadians diha sa iyang pagpamulong pag abi-abi kanila gahapon sa buntag didto sa Malacanang. 
Ang pangulo nag-ingon nga ang mga Filipinos pinaagi sa ilang remittances, didto sa US ug sa Canada mao'y tinuod nga "mahinungdanon ug usa ka positibo nga pwersa" alang sa kalamboan sa Pilipinas. 
"Mahinungdanon kamo nga partner sa gobyerno sa pagseguro nga ang Pilipinas magpabilin nga lig-on diha sa dalan sa pag asenso. Ang inyong mga remittances nagkomponer sa kinadak-an nga record-setting $16 ka bilyon dolyares nga atong nadawat sa tuig 2007, sanglit, nakatabang kamo ug dako sa pag siga aron motubo ang ekonomiya sa Pilipinas," matod pa sa Presidente. 
Siya nakamatikod nga ang Gross Domestic Product o kon GDP sa nasud mokabat na sa 5<pd>.</pd>2 ka porsyento ug pinaagi sa panabang sa remittances sa mga Filipino-americans ug sa Filipino-Canadians, ang Gross National Product (GNP) nagpabilin sa 7 por syento. (PIA-Biliran) 

<b>Cebuano News: PNP koronel 'girelibo'; Sarhento sa PA gikasuhan</b>
<u><b>Ben Serrano & Roel Catoto</b> </u>
Butuan City (17 July) -- Human gipamaligya sa mga biktima ang mga bililhong butang, yuta ug kahayopan dala ang dakong pagsalig sa recruiter nga makabaton silag trabaho sa gawas sa nasod pulos nagguol karon human sila nailad sa mga gikatahapan. 
Ubay-ubay na sa mga biktima ang mipasaka og kaso batok kanila Senior Superintendent Camilo Baculan, Staff Sergeant Arleene Betoy nga membro sa 30th IB Philippine Army, Flor Campos ug Carmelita Balucan sa kasong large-scale illegal recruitment ug estafa matod sa report sa police regional information office. 
Matod ni Police Senior Inspector Nelly Villagarcia, tigpamaba sa Caraga Police Regional Office siya mitataw nga uban sa mga biktima naggikan sa Cagayan de Oro, Misamis Oriental ug laing mga probinsiya. 
Matod ni Villagarcia nga ang mga biktima personal nga nagpakitabang sa buhatan sa PNP sa rehiyon ug sa buhatan usab sa National Bureau of Investigation (NBI). 
Nasayran nga pito na ka mga biktima ang mipasaka og sumbong batok sa mga suspetsado. 
"Administrative charges have already been filed against Col<pd>.</pd> Batulan and the Army Staff Sergeant Arleene Betoy of the 30th IB Philippine Army aside from the criminal charges they are now facing," matod ni Villagarcia. 
Si Balucan na assign sa National Capital Region Police Office (NCRPO) sa wala pa siya mabalhin dinhi sa PNP Caraga Region. Niining tuiga siya ang hepe sa Regional Investigation and Detective Management (RIDM). 
Samtang si NBI Caraga Executive Officer Eric Distor mipatim-aw nga wala pa gipagawas ang warrant of arrest order gikan sa hukmanan tungod kay bag-o palang nafile ang mga kaso niadtong Hunyo 27, 2008. 
Si Attorney Lauro Reyes, Regional Director NB-Caraga ang pormal nga mipasaka og kaso sa Butuan City Prosecutors Office niadtong Hunyo 27 inubanan sa mga biktima nga mao sila Jocelyn Torrigosa nga taga Barangay Maon, Butuan City; Argentina Udtohan nga taga IRA, Barangay Baan Km. 3, Butuan City; Roselle Cajilog nga taga Guingona Subd., Barangay J<pd>.</pd>P<pd>.</pd> Rizal, Butuan City; Christie Polistico nga taga Barangay Maon, Butuan City ug Manuelito Bangoy nga taga Barangay Obrero, Butuan City. 
Ang mga biktima misumiter sa ilang mga reklamo, matod sa ilang mga alegasyon nga gikolektahan sila og salapi gikan sa P1,000 ngadto P15,000 matag usa kanila gikan niadtong bulan sa Pebrero ug Marso ning tuiga sa pasalig sa mga gikatahapan nga makalangyaw ug makabaton og trabaho didto sa gawas sa nasod. 
Hangyo sa mga biktima nga iuli ang mga kwarta nga ilang nahatag tungod kay gipakyas sa mga gikatahapan ang mga pasalig nga makalangyaw ang mga biktima. 
Si Reyes mibuyag nga walay napakita sa mga suspetsado gikan sa buhatan sa POEA nga nagpamatuod nga narehistro ang ilang recruitment agency. 
Samtang si Caraga Police Regional Director Chief Supt<pd>.</pd> Jaime Milla miasoy pinaagi sa text message sa usa ning mga tigsulat nga si Police Senior Superintendent Camilo Aquino Batulan girelibo sa iyang katungdanan isip hepe sa RIDM. 
Ang upat ka mga gikatahapan hangtod ning pagsulat wala pa masikop sa mga awtoridad tungod kay wala pa mapagawas sa huwes ang warrant of arrest batok kanila. (Super Banat Balita/PIA-Caraga)







3







Title:Absent Ma'am
Title: <b>Absent, Ma'am</b>
Author: Ferdinand Balino
DIHANG nasayod kong panawgon na ni Ma'am Fuentes ang mosunod nga mga ngalan, ako na lang giatubang ang akong dagway sa wala pa mahuman nga bungbong sa among <i>classroom</i>.
"Buhay, Daisy...?"
<i>Absent, Ma'am."</i>
"Buhay, Rose...?"
<i>"Absent, Ma'am."</i>
Niining bahina, milapos na gyod ang akong panan-aw sa wala pa mabungbongi nga bahin sa <i>classroom</i>. Ang pagpangataktak ra sa bukbok sa kawayang bahin sa bungbong ang mopahinumdom nakong di gyod ko kalikay sa mosunod nga pangutana.
<i>"Again, it has been two days. Do you know where they are?"</i>
<i>"Sick, Ma'am."</i> Sus, ako ra gyoy makalitok niining tubaga. Naanad na intawon kog balik-balik niini, sama sab sa pagsulat og <i>"I'm sorry for being absent today because I am sick."</i> Bitaw, akoy tigtabang nilang Rose nga mosulat sa ilang <i>excuse letters</i>, apan wala na mi kasulat alang sa uban pa nilang mga pag-absent kay nahutdan na mig mga katarongan. Matingala na hinuon si Ma'm nganong sigeg <i>"because I am sick"</i> silang Rose.
Apan mao lagi, <i>"Sick, Ma'am"</i> ra gyod ang akong matubag aron makalikay sab ko nga mag-iningles! Puyde man pod gyod nakong matubag si Ma'm sa tinuod nga hinungdan sa pag-absent nilang Rose apan <i>"speak English"</i> man pod lagi. Mouk-ok gyod ang akong dila niining pinulongana, panington kog bugnaw nga mora bag usa ka dakong mata ang kalibotan nga nagtan-aw nako kon mag-iningles ko.
<i>"Sick again? Rose has already had seven absences and Daisy, six. And the reason is always sick. Lani, aren't they your neighbors? What's happening to them?"</i>
Pastilan! Ambot nganong <i>"speak English"</i> man gyod ni si Ma'm nga <i>Math teacher</i> man unta!
<i>"Ma'am, they buys... bought (past tense </i> man diay ni), <i>buys</i> (ay, <i>singular</i> man diay ni), <i>buy shoes today in the town."</i> Hayyy, Ma'am, <i>stop asking</i> na, uy.
Mayna lang kay wala na mangutana pag-usab si Ma'm. Kasabot gyod nganong absent silang Rose kay wala ra ba niya pasudla sa klase si Rose kay nagtsinelas ra. <i>School policy</i> daw. Ambot ba ning eskuylahana, <i>public</i> man unta, naa pa gyod dinhi sa kabukiran, apan nganong estrikto man gyod sa mga yuniporm, ID, sapatos, ug uban pa. Nagpuli-puli na man gani silang Rose ug Daisy sa sapatos sa ulahi pero puli-puli pod lagi og absent.
Sa pagkatinuod lang, miabsent baya ko kas-a kay gipahulam nako si Rose og sapatos, total, wala pa man koy absent-absent. Amiga gyod nako si Rose kay kaedad-edad ra nako, kinse anyos. Katarongan nako, unsa pa diay, <i>"for being sick today". </i> Gipal-otan intawon si Rose kay medyo gamay ang akong sapatos alang sa lapad niyang mga tiil, aw, unsa pa man diay ang dahomon sa tiil namong mga mag-uuma!
<i>"Lani, I would like to talk to you after the class."</i>
<i>Talk</i>, estorya, makig-estorya si Ma'm? Ginoo ko, Iningles na sab ni! Apan human man kaha sa klase, di na ni mag-iningles no! Nindot ra ba maminaw kang Ma'm kon magbinisaya siya kay mogawas ang tono sa iyang pagka Bol-anon.
Tuod man, nakig-estorya siya nako human sa klase. Gihangyo ko niya nga among adtoon ang balay nilang Rose inigpaniudto.
Medyo layo sa amoa, singko pesos ang plete sa habalhabal matag tawo. Apan ginalakaw ra ni namo padulong sa eskuylahan sa kapin o kulang traynta minutos kay wala man intawon miy ikaplete. Mao nga magabalon na lang mig paniudto. Ang dili makabalon (kay unsaon man, kulang pa ang kasagarang pamahaw nga bulad), mouli gyod sa ilang lagyong mga balay ug lagmit dili na kabalik sa hapon labi na kon mobundak ang kusog nga ulan kay mobaha ang sapa nga labangonon padulong sa eskuylahan.
Pag-abot sa dalan, baryo lagi, <i>basketball court</i> ra nga <i>donated by</i> sa mayor ang sementado. Puwerte gyod nakong kapyot kang Ma'm. Apan si Ma'm, morag wala lang, anad na man god sa sakay-sakay. Apan malingaw ko niya kon mountol ang habalhabal kay maka-"ay, kabadyo!" siya.
Tungod kay sudlonon pa ang amoa, dili na makalahos ang habalhabal ug kinahanglang molakaw pa mi. Naagian namong naniudto ang mga nanghurnal sa pagtanom og kamatis sa usa ka luna. Giagda mi nilag paniudto. Kini si Ma'm, suod ni sa mga tawo mao nga nakigpaniudto na sab ug amo na lang gipagawas ang among mga balon nga adto man unta namo kaonon sa ilang Rose. Bulad ug sardinas amoa, piniritong isda kang Ma'm, apan nag-isigdalitay gyod matag usa.
Nagsugod nag estorya samtang nagkaon. Sus, kini si Ma'm, modalikyat gyog hapit sa mga tapok-tapok sa tindahan inighuman sa klase. Usahay, hunahuna nako, mora pog nakaeskuyla ang mga mulupyo kay maghisgot sila og <i>bayanihan</i> ug mga kasulbaran sa mga suliran sa mga mag-uuma. Pananglit, makig-atubang daw sila sa mga tag-iya sa dagkong yuta bahin sa pagpataas sa suhol sa paghurnal. Motabang daw si Ma'm sa pagkuwenta sa angayang madawat nga suhol.
Gipalingkod mi ni Noy Junior sa bag-o niyang gipanday nga lingkoranan nga kawayan. Pagkabut-an gyod niya, uy. Tiaw mo, dili na daw siya maminyo kay siyay nagbuhi sa unom pa ka manghod. Baynte tres pa man unta pero morag trayntahon na ang dagway. Naa pay nagsunod niya nga duha ka manghod nga babaye ayha silang Rose ug Daisy apan nanimpalad sa lungsod isip mga katabang. Ang kamanghoran siyete anyos ug wala nay namat-an nga inahan kay nagtalinugo sa pagpanganak ug wala na kaabot sa ospital kay puwerteng layoa. Mga silingan ug paryente na lang ang napuli-pulig atiman sa bata.
Ang ilang papa namatay sab usa ka tuig human mipanaw ang ilang mama. Gipatay, maoy saktong pulong. Gabii kadto dihang dunay miabot nga duha ka tawo nga nagbonete. Gigaid si Noy Junior sa punoan sa ilang nag-inusarang duryan samtang pugos nga gikuha ug gipasakay sa motor ang ilang amahan. Nadunggan gyod nako ang mga siyagit nilang Rose ug ang pagtiyabaw sa ilang kamanghoran nga giduyogan sab sa pagpaghot sa ilang iro.
Daw naamang ang mga silingan niadtong tungora; mga iro ray nagkinambiyohay og paghot nga puwerte nang alingugngoga. Apan taudtaod, nag-isigtagboay na ang mga siga sa mga plaslayt sa balay nilang Rose, ang mga tambag sa mga silingan morag nagpakalma sa nagkalawom ug daw ginahuyop sa tugnaw nga hangin sa kagabhion. Naglisod kog katulog niadtong tungora, daw makabungog ang mipuling kahilom nga matugaw lang sa mga nanaglumbaay nga huni sa mga mananap.
Nakit-an na lang sunod adlaw ang patayng lawas sa ilang papa daplin sa <i>national highway</i> padulong sa lungsod. Dako ang pagduda sa mga mulupyo nga gisalbeyds kini tungod kay nabantog nga lider sa mga mag-uuma nga nagpetisyon batok sa pagsulod sa dakong kompaniya sa <i>logging</> sa ilang lugar kay makahatag daw og dakong kadaot sa kinaiyahan ug mga umahan. Napugngan ang maong kompaniya apan dunay hungihong nga duna na poy laing kompaniya sa saging nga nagplanong mosulod.
"Ma'm, sus, nangabsent ra ba gyod silang Rose kay namalit og sapatos," sulting Noy Junior bisan wala pa kapangutana si Ma'm nganong wala nay sulod-sulod sa klase ang iyang mga igsoon.
"Sus, morag ako man tingali ang angayng basolon kay wala nako sila pasudla," pahayag ni Ma'm.
"Makasabot man mi sa kahimtang ninyong mga titser, Ma'm. Napugos ra man pod mog patuman sa balaod."
"Sus, mao nga duol gyod ang akong kasingkasing ninyo, uy, kay taas mog salabotan."
"Kon makaeskuyla ra unta ang tanang kabos, Ma'm, daghang makaonor!" pasiaw ni Noy Junior.
"Ug daghan mig palitong mga medal!" pasiaw sab ni Ma'm.
Giagda mig paniudto ni Noy Junior apan sayod mi nga nahutdan na silag pagkaon.
"Giandam na diay namo ang mga kahoy alang sa pagrepir sa eskuylahan, Ma'm," pahibalo niya.
"Sus, kinsa may di maulaw ninyo, uy, nga kamo na man gyod ang nagtukod sa eskuylahan," sulting Ma'm.
"Kita gyoy mopanday sa atong kaugmaon, Ma'm."
Taudtaod, nanamilit na mis Ma'm. Gipadad-an siyag mga dahon sa gabon ni Noy Junior alang kuno sa iyang UTI. Granyulon untang Noy Junior apan wala pa kuno siya kapalit og asukal. Si Ma'm na lang kuno ang mobuhat.
Naagian gihapon namo ang mga manghurnalay nga nagpadayon na sa pagpananom.
"Lakaw na mo, Ma'm?!" siyagit sa usa.
"O, lakaw na mi!" siyagit sab ni Ma'm.
Tinahod gyod ni si Ma'm sa katawhan, uy. Pinangga gyod kay tiaw nimo, gitukoran siya sa mga mulupyo og gamayng balay. Taga lungsod ni siya ug mouli-uli ra kada Sabado.
Samtang naghulat mig masakyan, taudtaod naay miabot, si Uncle Yoyong. Uncle ang tahod namo niya bisan dili namo paryente kay inila nga tig-atiman sa mga problema sa mga mag-uuma.
"Maayong hapon, Ma'm. Nakabalita na ba ka?" pangutana niya.
"Maayong hapon sab. Unsa man diay ang balita?"
Gitan-aw ko ni Uncle Yoyong. Buot pasabot, dili ko niya padunggon sa ilang panag-estoryahan. Nagpalayo sila si Ma'm.
Gipauna na lang ko ni Ma'm sa eskuylahan kay mobalik daw sila ilang Noy Junior. Gikulbaan ko, morag dunay kabalaka sa tingog ni Ma'm.
Sa mga estorya-estorya sa mga mulupyo nga akong naagian, nasayran nako ang tanan. Wala na ko molahos sa eskuylahan. Mora kog naglutaw pabalik sa amoa. Sama sa among naandan kon lapokon ang dalan, gibitbit nako ang akong sapatos.
Daw gigukod ko sa akong nadunggan ug gusto nakong biyaan kini sa akong pagdagan. Halos magkadagma-dagma na ko hinungdan nga nahulog sa tunaan sa kabaw ang paresan sa akong sapatos. Sus, mitulo na gyod sa tunaan ang nagsagol nakong singot ug luha!
Gihugasan nako sa sapa ang akong sapatos ug didto ra nako masayri nga hapit na kini magnganga. Nakahinumdom hinuon ko sa pagpaanod-anod ni Rose sa iyang nagnganga sab nga sapatos niining sapaa nga mora na dawg halwan nga katukbonon sa paon. Na, unsa bang hitaboa, naanod hinuon kay nabuhian man niya! Among gigukod pero wala na namo maapsi tungod sa kapaspas sa pagkaanod niini. "Da, uy, pulihan na lang natog bag-o," ang walay bisan unsa mang pagmahay nga sulting Daisy dihang nahibaloan kini. Kon nasayod lang si Rose, gigakos gyog maayo sa iyang Ate ang maong sapatos sa paglabang sa maong sapa dihang siya ang migamit niini.
Wala na nako maagii ang mga manghurnalay apan duna pay mga semilya sa kamatis nga wala pa matanom ug daw nagdanguyngoy na kay nabiyaang nainitan sa Adlaw. Tua diay sila ilang Noy Junior, kuyog silang Ma'm ug Uncle Yoyong. Naabtan nakong naglingkod si Noy Junior sa yuta atubangan sa ilang gamayng luna nga bag-o pa niyang gilimpisahan, nagsigeg sikma, hilak, ug bira sa iyang buhok samtang gihapuhap ni Uncle Yoyong ang iyang abaga. Sige sab siyag kuniskunis sa iyang mga kalunggo sa palad nga halos magdugo na.
Mas natataw ang awaaw niadtong hapona sa himalatyong pagtingog sa radyo nilang Noy Junior. "Kini Ang Akong Suliran" na diay. Ambot ba nga bisan naminaw sa paborito nilang programa ang mga manghurnalay apan makita man sa ilang panagway nga naghunahuna gyod sila, labi na silang Uncle Yoyong ug Ma'm nga nagsigeg masahe sa iyang ulo, kon unsaon pagtabang kang Noy Junior.
Taudtaod, nanamilit na ang mga manghurnalay kay ipadayon pa daw nila ang pagtanom samtang nagpabilin pa silang Uncle Yoyong ug Ma'm.
Mitindog si Noy Junior, daw gilatas-latasan sa iyang panan-aw ang halapad nga mga umahang gitamnan og mga mais, radis, kentaki, kamatis, mais, atsal, ug pipila ka rambutan, ug misangko ngadto sa bukirong dapit. Gimingaw hinuon ko sa akong ate, da. Lagmit tua siya sa maong bukid, anaa sa giingong "mga sundalo sa katawhan".
Ako ra ba tong sigeg pangutana niya nganong mopabukid siya nga makatabang-tabang man unta siya sa among panginabuhian (pero sa pagkatinuod lang, sa akong hunahuna kaniadto, para matabangan kog eskuyla). Tungod sa kapit-os, tungod sa kawalay yuta, tungod sa pagpahimulos- mao kini ang akong mahinumdomang pagpasabot niya. Bata pa kuno ko, maamgohan ra kuno nako diha sa kasinatian ang iyang baroganan.
Pero bisan sa akong mga sulat niya, ako gyong gibalik-balik nga gusto ko katiwas og <i>high school</i>, ug gipaibog pa gyod nakong mo-<i>second year</i> na ko. Na, gibalosan hinuon ko nga bisan elementarya ra siya, mitaas man sab ang iyang kahimatngon. Hinaot kuno nga magamit nako ang akong grado sa pagserbisyo sa mga kabos.
Pila ka adlaw ang milabay...
"Buhay, Daisy...?"
<i>"Present, Ma'am."</i>
"Bu..."
Kadiyot nga kahilom. Mipatigbabaw hinuon ang akong ubo nga resulta tingali sa pila ka adlaw na nakong pagpulaw.
Ah, unsa pa may Rose Buhay nga tawgon ni Ma'm? Gihatod na sa iyang lubnganan ang patayng lawas sa akong pinanggang amiga. Nabanggaan kini sa usa ka trak sa kompaniya sa <i>logging</i> dihang nalisang kini human sa gipusil-patay sa gibantog nga mga <i>vigilantes</i> ang usa ka gisuspetsahang <i>drug user</i> nga batan-ong lalaki. Namili daw silang Daisy og ukay-ukay nga sapatos niadtong tungora ug midagan kini sa pagkadungog sa mga buto. Nahimuot pa daw gani siyag maayo sa <i>boots</i> nga <i>made in Korea</i> ug unsa kaha daw kon mao na lang ang iyang paliton kay puyde pa pangdaro. "Morag mas taas pa man ang kinabuhi niini kontra nako," dugang komedya pa daw niya.
"Ayaw gyod mog absent bisan wala moy sapatos, Class, ha?" sulting Ma'm nga midagayday ang luha samtang nagpadayon sa pagtawag sa uban pa nakong mga klasmeyt.
Hala, nakabinisaya si Ma'm. Sa pagkatinuod lang, sa haya ni Rose, nagsige gyod siyag pangayog pasaylo ilang Noy Junior. Puwerte na gyong hubaga sa iyang mga mata sa paghilak. Ang mga gakos ra sa mga mulupyo ang nakapakalma niya. Ikahimuot na lang gyod ni Noy Junior ang iyang balik-balik nga sulting way sala si Ma'm.
Nagduko nga naghilak sab si Daisy samtang nagsikad-sikad sa iyang mga suot nga tsinelas. Sa hayang Rose baya, namatikdan nakong naglikay siya kang Ma'm. Wala hinuon ko niya estoryahi nga gibasol niya si Ma'm pero akong mabati ang iyang pagmahay. Moduko na lang si Ma'm kon agi-agian ra siya ni Daisy. Ug kon mag-uban silag hikay sa mga buluhaton sa haya, walay tingogay ang duha.
Pagkahuman sa klase, wala damha nga giduol niya si Ma'm ug gitunol ang ID ni Rose. "Handomanan nimo, Ma'm," sulti niyang dunay pahiyom. Gigakos gyod siyag hugot ni Ma'm ug gihalok-halokan ang iyang mga aping. "Makasapatos ra mo, makasapatos ra mo," sulting Ma'm.
Sa among pag-uli, naagian namong dagko na ang mga semilya sa kamatis nga gitanom sa mga manghurnalay. Sa dihang nakita namo nga dunay nakabuhing baboy nga nagsigeg ungad sa yuta, giabog namo kini ug gigukod-gukod nga nagtiniil ra. Nagpatay mig kinatawa samtang gibalikan namo ang mga tanom nga natumban sa baboy aron ibalik kinig pabarog.
Naabtan namong nagpayl si Noy Junior og mga kahoy sa ilang balay. Nangandam na daw ang mga mulupyo sa pagrepir sa eskuylahan. Mobalik daw siyas bukid pagkaugma aron manguhag dugang itampong mga kahoy kay nagamit ang uban sa lungon ni Rose. Lagmit magkita daw sila sa akong ate ug basin duna daw koy ipadalang mga panginahanglan niya. Gisulatan na lang nako si Ate, nangomosta niya, gisaysay ang nahitabo kang Rose, nga hinaot magkita mi kadugayan. Ug nag-P<pd>.</pd>S pa gyod ko: Kasabot-sabot na baya ko ron, Te.
Sa misunod nga mga adlaw, absent na pod ming Daisy. Wala intawon mi maghimog <i>excuse letter</i>. Kay ngano pa nga absent man pod si Ma'm. Kuyog mi sa lungsod, miduyog sa lihok-protesta batok sa pagkuyanap sa mga plantasyon sa saging nga moabot daw sa among kabanikanhan ug alang sa pagpangayo na sab og hustisya sa kamatayon ni Rose nga wala lang tagda sa kompaniya sa <i>logging</i>. Ug, uy, nagtsinelas ra si Ma'm! Pero sagdi lang, sulti niya, makasapatos ra ming mga mag-uumang kabos kadugayan ug walay lain kondili kami ang mopasapatos sa among mga kaugalingon.
USA ka tingklase, mibundak ang kusog nga ulan ug puwerteng haguros sa hangin samtang nag-<i>roll call</i> si Ma'm. Pero wala na mi matugaw pa, di sama kaniadtong mangabasa mi sa salibo kay wala pa mahuman ang bungbong ug gibukbok pa gyod ang kawayang bahin niini. Aron madunggan ang among mga tingog taliwala sa tagaktak sa ulan sa sin nga atop, nagpakusganay mig tubag og <i>"Present, Ma'am!"</i>. Puwerte gyod namong kinataw-anay ug nahimuot nga gikusgan na lang pod ni Ma'm ang pagtawag sa among ngalan.
(KATAPOSAN)








1







Title:Feature (6)
<b>Niining Gulaa</b>
ISIP 9 TUIG 78
<b>Alibangbang sa Tiyan</b>
Merrian Piquero Soliva
NGANO man nga kadaghanan kanato moingon man nga <i>"I've got a butterfly in my stomach"</i> kon paestoryahon ta, pasayawon o kaha pakantahon?
Dili ba hasol kaayo ug dili tiaw nga ikaw adunay alibangbang sa tiyan? 
Ang terminolohiyang <i>butterflies in the stomach</i> usa ka kondisyong medikal diin gipaila ang pisikal nga pagbati nga dili masabot diin adunay morag mogitik o mogilok sulod sa imong tiyan. Matod pa sa pagtuo sa kadaghanan, ang hinungdan niini mao ang pagpagawas sa <i>epinephrine</i> o <i>adrenaline</i>, kon ang usa ka indibiduwal ginerbiyos, pagkuha sa dugo gikan sa tiyan paingon sa unod.
Maoy hinungdan niini ang temporaryong pagbara sa tiyan nga maoy hinungdan unya sa dili paggana o <i>appetite loss</i>.
Mahitabo ang <i>butterfly in the stomach</i> nga pagbati kon ang usa ka tawo paingon sa usa ka importanteng kalihokan, kon adunay dako nga stress ug usab kon adunay sitwasyon diin ang usa mahimutang sa dakong peligro.
Kini nga pagbati mahimong likayan pinaagi sa pagkontrol sa kaugalingon. Ipunting imong hunahuna nga ikaw ang master sa imong kaugalingon ug sa sitwasyon. Ginhawa og lawom ug isipa nga usa lang kini ka normal nga kalihokan.
<b>Green-eyed monster</b>
NAKADUNGOG ka na ba og unsa kining ilang giingon nga <i>"green-eyed monster?"</i>
Adunay daghan kaayong interpretasyon niini, diin daghan ang mahadlok ug malisang kon kini ila nang masugatan. Apan unsa man gayod kini? Ang kolor nga <i>"green"</i> gihiusa sa sakit, posible kini kon ang panit sa tawo modalag, daw adunay pagpuntik nga <i>green</i>. Kon ikaw adunay susama niini nga pamanit... nan, Ikaw adunay sakit.
Apan ang terminolohiyang <i>"green-eyed monster"</i> lahi. Usa kini ka pagbati diin matag usa kanato mobati niini. Ang kahulogan niini mao ang selos o ibog, sina, abugho o pangigi.
Kadaghanan nagtuo nga nagsugod o posibleng nahimo kini nga terminolohiya panahon ni Shakespeare ilabi na sa iyang sinulat nga giulohan og "Merchant of Venice" sa 1600 diin si Portia, usa sa mga importanteng karakter sa estorya miingon:
<b>Portia:</b>
<i>How all the other passions fleet to air,
As doubtful thoughts, and rash-embraced despair,
And shuddering fear, and green-eyed jealousy! O love,
Be moderate; allay thy ecstasy,
In measure rein thy joy; scant this excess.
I feel too much thy blessing: make it less,
For fear I surfeit.</i>
Migamit pa gayod si Shakespeare niini sa iyang sinulat nga "Othello", diin iyang gihulagway ang iring isip <i>"green-eyed monster"</i> sa dihang sa wa pa niini patya ang ilaga, gadula usa silang duha, ug kini nagkalayon:
<b>Iago:</b>
<i>O, beware, my lord, of jealousy;
It is the green-eyed monster which doth mock
The meat it feeds on; that cuckold lives in bliss
Who, certain of his fate, loves not his wronger;
But, O, what damned minutes tells he o'er
Who dotes, yet doubts, suspects, yet strongly loves!</i> 
Si William Shakespeare, usa ka English Poet ug Playwright ug siya ang giila karon nga labing maayong magsusulat sa pinulongang English sa tibuok kalibotan. Ang buhing timailhan sa iyang kainila mao ang natala nga <i>38 plays</i>, <i>2 long narrative poems</i>, <i>154 sonnets</i> ug uban pang nagkalainlaing balak nga gihubad sa daghang pinulongan sa kalibotan. Giila siya isip England's National Poet ug Bard of Avon.-

<b>Ang Dagang nga Giuhaw sa Tinta sa Patikanan</b>
MARCELO A. GEOCALLO
DU'T sa bukog ang gugma niya sa pagpanulat; nga bisan sa kal-ang sa katuigan nga kasamtangang naughan sa tinta ang iyang dagang su'd sa kawhaan ug tulo ka tuig, apan nagpabilin nga mauylapon kaniya ang dagaang sa iyang kabana sa literaturang Bisaya; ug nga, bisan sa kaliboang milyahe nga gilay-on sa iyang paglangyaw, pabilin kaniya nga nagapuwang ang tinguha nga unta manumbalik ang kanhing kasibot ug ang kahingag sa pagpanulat sa panahon unya nga moretiro na siya sa iyang pagpanarbaho didto sa Dammam, Saudi Arabia.
Ug karon, retirado na siya. Himamata - Pascual L<pd>.</pd> Rejas: Ang magsusulat. Tag-iya sa dagang nga nalutas sa tinta sa patikanan.
Ang hubit sa iyang pagka magdadagang takos himoong sumbanan niadtong mga magsusulat nga nawad-an nag gana sa tekla sa ilang makinilya o kaha, gipanluoran na sa ilang Musa kun gibugtian ba kaha hinuog materyal nga panginahanglan ang ilang oras sa panulat nga ila na lang "gikumkom ang ilang bituon" ug gihikawan ang suki nilang mga magbabasa sa arteng katitikanon.
Apan si Pasky, (angga ni PLR) ning iyang pagpauli, makausa pa, gibukhad niya ang iyang pa'd ug mikidlap-kidlap na usab ang busilak sa iyang bituon nga sa pagkakaron, pruyba, sunod-sunod nga napatik sa Bisaya ang iyang mga sugilanon, "Kadtong Singsing Sa Tamboanan" (Pebrero 28, 2007); "Ang Mamusilay, Si Manang Sepa ug Ako" (Mayo 2, 2007) ug usa ka artikulo, "Gotu Kola: Bililhong Tambal" (Abril 18, 2007). Matataw sa iyang agi nga way paglubad ang sinubong sa iyang pagka magdadagang.
Unang nagpaabong kang PLR ang sinemanang Bisaya nga unang naila nga "Hara Sa Panimalay" sa edad pa lamang niya nga napulog lima ka tingdabong. Sa 1967, nagsugod siyag tilbok og mga sugilanon sa panahon nga ang editor sa Bisaya mao si Francisco Candia. Apan dili lubos binakbakan og mga bulak ang liko-likong dalan paingon sa makina sa patikanan. Daghan ang lubak-lubak nga latason ug saka-kanaog ang kahagip-ot sa agianan paingon sa kahingpitan sa pagpanulat. Sa sinugdan, nanghudlat kaniya ang talinggab sa kakulian kay natino man niya nga una diay matawag ug maisip nga usa na ka magsusulat ang mangambisyon nga mahimong mao - una pa mahimuntog sa gitinguhang pangandoy - kinahanglan nga malibkas una niya ang tanang babag nga nagdupa sa iyang dalan.
Upat ka sunod-sunod nga rejection slip ang mibalitok ngadto kaniya. Apan inay malumoy sa mao niyang gidangatan, misinta hinuon ang iyang ginhawaan. Nakahangad siya sa langit sa dihang mibunga na ang buga-buga niyang paningkamot.
Sa maong tuig, nakatukoy ra gayod sa panempla sa editor ang iyang sugilanon, "Kadtong Duha Ka Salida" (Bisaya, Hunyo 21, 1967). Gisukmil sa kahigalam, misutoy siya sa unahan ug wa molunga. Misamot hinuon paglumpat ang iyang pagkugi. Wa mamuypoy ang iyang salabotan; hinunoa, lain niyang sugilanon ang gipalupa kaniya sa metikulosong editor. Migula ang iyang "Hagit Sa Kaalam" (Bisaya, Septiyembre 27, 1967). Niini, gibati niya nga nag-iniktin ang iyang kalipay. Inanay nga nakigsuki ang iyang byline sa tinta sa imprenta. Apan wa siya mahisagmuyo luyo sa reyalidad nga makapamukda. Mas daghan sa iyang mga sinulat ang natakilpo sa talad sa editor kaysa nangapatik.
Sa 1968, napatikan siyag upat ka sugilanon: "Ang Binuhi Ni Desto" (Bisaya, Pebrero 21, 1968); "Ang Gabii Ni Asyong" (Bisaya, Hulyo 24, 1968); "Sinugatan Sa Kahimatngon" (Nobiyembre 1, 1968); "Hinungaw Sa Tinagoan" (Bag-ong Suga, Mayo 21, 1969); "Hagit Sa Kaambong" (Bag-ong Suga, Hunyo 13, 1969).
Gawas sa sugilanon, nakasulat usab siyag artikulo, "Unsa Ba Gayod Kining Jai-Alai?" (Duha ka gula, Bisaya, Mayo 17 ug Mayo 24, 1978); "Susan Sanoria, Nangharos sa Ikaduhang Hagpat" (Bisaya, 1979); "Helen Balambao Namungot sa Ikatulong Hagpat" (Bisaya, 1979); "Dugang Paglambo Sa Kapunongan" (Bisaya, 1979); "Piliay Sa Ludabi Naghingpit Sa Pagkatawo" (Bisaya, Enero 9, 1980).
Gikan sa panugilanon ug artikulo, giliwag niya ang tumoy sa iyang dagang sa panuwat og komiks. Migawas ang iyang "Passes" (Bisaya, 1982); "Reverse Strategy" (Bisaya, 1982). Sa paggikan niya paingon sa Saudi Arabia, nagbilin siya og 13 ka sugilanon nga pulos napatik sa Bisaya nga mao kining mga mosunod:
"Hinabang Sa Kalag" (Hulyo 21, 1979); "Mga Gakos Nga Luag" (Agosto 29, 1979); "Diana" (Pebrero 29, 1980); "Doktor Ayodi Ramos" (Abril 23, 1980); "Kastilyong Balas" (Hunyo 25, 1980); "Kon Abo Na Lang Ang Mga Basura" (Agosto 6, 1980); "Nabahaw Nga Bugay" (Oktubre 8, 1980); "Kadtong Sulat Ni Miss Lisondra" (Enero 21, 1981); "Paghinog Sa Tinan-ogan" (Marso 11, 1981); "Kausa Ra Unta" (Hunyo 17, 1981); "Bibingka Nga Gihulmigas" (Hulyo 15, 1981); "Unang Ulan Sa Ting-ani" ug "Samad Sa Uwat" (1981).
Si Pascual Luzano Rejas, natawo sa Mayo 17, 1947 sa Bahian, Loboc, Bohol sa magtiayon Gavina ug Arcadio Rejas. Sa napulo ka magsoon, lima kanila ang "Atua Na" ug sa nahabilin nga laing lima, siya ra ang lalaki ug maoy kamanghoran.
Nagtungha siya sa Quinoguitan Elementary School, Loboc, Bohol sa 1954 nga salutatorian. Sa hayskol, migradwar siya nga salutatorian gihapon sa Holy Trinity sa 1965. Ug sa pagkolehiyo niya, tungod kay giusig sa kawad-on, nag-working student siya sa University of Bohol, Tagbilaran City (1965-1969) diin gikuha niya ang silid nga komersiyo major in Accounting nga usa ka cum laude.
Naungot sa makadiyot, wa una mokuha og pasulit sa CPA kay nakasulod og trabaho sa Philippine Match Company sa planta sa Dakbayan sa Butuan sa posisyon nga kalihim. Sa edad 25, first taker siya sa board exam pagka CPA sa 1972. Kon ganiron sa tudlo, ang mga buhatan nga iyang naalagaran mao kining mga mosunod:
Dadiangas Arrastre Services, Makar, General Santos City. Nahimo usab siyang accountant sa William Lines sa ulohang buhatan niini gikan sa 1971 hangtod sa Hulyo, 1973; ug giusbawan isip chief accountant sa Manila Office apan wa dangtig dugay, gital-op sa nabakanteng posisyon sa ilang Iligan Branch. Dinhi, ning bahina sa asanyas sa iyang pagpangalagad, nahimamat niya ang mga magsusulat sa Iligan nga sa paghisgot og pipila napig-it niya ang mga palad nila ni Gumer M<pd>.</pd> Rafanan, Ricardo T<pd>.</pd> Hynson, Arturo G<pd>.</pd> Peñaserada ug kining tagsulat (nga namaninoy niya sa kasal).
Sa pagkakaron, mainampingon siya sa naugba niyang proyekto, ang pagtikad sa mga parsela sa yuta nila sa Loboc, Bohol sa ilang pinyahan ug gmelina, mani ug kapid-ang punoan sa mangga. Ug sa Davao, nagpalakaw siya og puhunan alang sa basakan.
Minyo siya kang Edna Vallecera Babiera nga taga Iponan, Cagayan de Oro niadtong Nobiyembre 23, 1985. Gitugahan silag duha ka mait-ong liwat, si Christine Joy nga usa na usab ka CPA ug si Lester Paul nga anaa karon sa ikatulong tuig sa iyang Civil Engineering sa Xavier University.
May lawom nga lakra ang iyang dagang. Sa 1980, nanghingusog siya sa iyang pagpanulat diin gisab-ongan siya og pasidungog nga "Most Prolific Writer" sa Bisaya sa samang tuig. Sa panulat, wa siya mahigawad tungod kay ang mga magsusulat ug mga magbabalak nga iyang gidalayeg ug giila, iya man gayod nga nahimamat ug nahigala, sama nila ni Porferio S<pd>.</pd> dela Torre, Jhul Regidor Antopina, Teofy B<pd>.</pd> del Mar, Santiago R<pd>.</pd> Pepito, Jr<pd>.</pd>, Narciso Caparoso, ubp<pd>.</pd>
Sa panulat ba lang siya nahilig? Dili uy! Aduna siyay talagsaong talento. Maantigo siyang mogama og banig, kalo, fruit tray nga tukog sa lubi, basket ug daghan pang handicraft. Ug seguro nga makurat ka niini. Haniti usab siyang mogansilyo ug yano-yanohon lamang niya ang lainlaing disenyo sa paggansilyo sama sa mantel, sapatos sa masuso nga sagad ipasuot panahon sa bunyag. Nakagama na man gani siya og ginansilyo nga puyohi! Ang pagkakat-on niya sa maong gimbuhaton maoy gihulip sa kasamtangang nahiklin niya nga mao ang pagpanulat sa didto pa siya sa Saudi Arabia.-







5







Title:Kadautan sa Gugmang Ahat
<b>Kadautan sa Gugmang Ahat</b>
Vicente Rama
<lbl>I</lbl>
-¿Mamana ka gayud kang Pael? Palandunga bayá pagayo, Koring. Ang kaminyoon dili butang nga katiaw-tiawan, dili bulak sa usá dá ka adlaw; maoy usá ka panaghiusa hangtud sa kahangturan, usá ka kinabuhi nga, bisan mapintas ug mapait, pilit gayud nga imong antuson. 
-Nalibog kining ulo kó, Kolás. ¿Unsay akong buhaton nga humaná man magsabut silá si Nanay ug si Iyo-Miroy aron kaming duhá si Pael kaslon sa umaabut nga bulan? ¿Dili bá sultihón ná kaayong dakú kong akó mosibog ug dili bá kaulawan sa akong mga ginikanan ang akong pagsalikway kang Pael tapus namo dawata ang ilang bugay nga sapi, kabaw ug karromata? ¡Pastilán ning pagkabutanga! (mihilak ang nagsulti ug unya, tapus ang pilá ka gutlo, daw bag-ong nahigmatá, mituaw punó sa kaisog) Apan, adá: padayonon kó ang pagpamana, antuson kó ang tanang umaabut, ipalaglag kó ang akong dungog aron sa pagluwas sa dungog sa akong ginikanan. Mag-antus kay palad ... ¡Ikaw bitaw! ... Ikaw dá gayud ang nakaingon.... 
Ug mihilak pagbalik ang dalagang nagsulti. Nagbakho. 
<lbl>II</lbl>
Magbabasa: buut ká tingali mangotana kong kinsa kini siláng nagsulti. Tug-anan ko ikaw, apan ayaw pagsabá. Ang lake, usá ka ambungan olitawo, mao si Kolás, ug ang babaye, usá ka maanyag nga bulak sa tanamang sugboanong maó si Koring (Socorro). ¿Buut ká, magbabasa, mamati sa ilang panagsulti? Mahimo. Nunot kanako sa pagsuot sa usá ka malabong kasagingán ug paghinay sa imong lakang aron dili kitá hialingatan. Anaa ang duruhá ug pamatíon tá. 
-Koring, ayaw paghilak. Tan-awa akó kay, bisan lain ná ang tagiya sa imong kasing-kasing, ang katahum ug kainit sa imong tinan-awan, nakapukaw sa akong kalag sa mga matam-is nga handumanan. Matuod akó ang sinugdan sa imong kagul-anan ug tingali tungud kanako ikaw mamana sa usá ka tawo nga bagos ug dili makabuhi kanimo. Apan pamati una: kong akó ang sinugdan sa imong mga kasakit, ¿ngano mán nga dili mahimo usab nga sinugdan sa imong kalipay? Kong atong paninguhaon, ang kabulahanan nga atong nausik, ato gihapong igkita. 
-¿Unsaon pagpaagi?-misuná si Koring. 
-¿Unsaon? Masayón dá, kaayo: maguli kitá, maghinigugmaay kitá pagbalik, ug talikdan mó si Pael. 
-Ang among kaminyoon, ¿unsaon na mán lamang? 
-Biyaan ug dili ipahinayón. Kong ikaw mituo nga sa mga kamut ni Pael dili ká mabulahan, ¿unsay katungdanan mó sa pagminyo kaniya? ¿dili bá maoy usá ka hikog ang pagpamana sa usá ka tawo nga walá higugmaa? 
-Apan Kolás, si Nanay, ang nagasto ni Pael, ang ilang bugay ... ¿biyaan ba lang nako? 
-¡Biyai ang tanan!-nangisog si Kolás-Ang imong Kolás makakitá pag bahandi nga labaw nianang tanán nilang gihaylo kanimo, ug kong ikaw mailo sa mga pagpangga sa imong ginikanan, palandunga nga duna pay usa ka kinabuhi nga mounong ug magmanggad kanimo hangtud sa inigkanaog mó sa lubnganan: kaná dili laín kong dili akó. 
-¡Nakita ná bitaw!-mitubag si Koring-Dihay panahon nga ang mga kasakitan ug kalipayan sa imong kasingkasing maoy kasakitan ug kalipayan sa ako; dihay panahon nga gihigugma kó ikaw ug gipangga sama sa pagpangga kó sa akong kinabuhi; apan, ikaw, ikaw-¡lake sa gihapon!-gitalikdan mó akó ug gipalabí mó si Ansat. Ug karon, ¿kinsay makapasalig nga kining imong pagsangpit kanako dili usá ka limbong? 
-¿Limbong? ¿buut kag kamatuoran karon dayon? 
Niini, si Kolás misibog ug dihay gikuot sa iyang hawak; usá ká kalít ug masigang kilat mihayag ug nakita ni Koring ang kidlap sa usá ka baraw nga gibit-bit ni Kolás. Buut unta siyá modagan tungud sa kalisang, apan gipugngan ni Kolás ug giingon: 
-Ugma sa gabii, sa ika 10 ang takna, makígkita akó kanimo pagusab ning dapita. ¿Mahimo bá? 
-¡Ang tanan mahimo tungud kanimo!-mitubag nga maisugon si Koring. 
Mikilat pagbalik ug sa taliwala sa kasagingan nakita ang usá ka babaye ug lake nga nagbulag paglakat. 
<lbl>III<lbl>
Kinahanglan saysayan kó ang magbabasa sa kaagi ni Kolás ug ni Koring. Kini silá nanaghigugmaay. Usa ka tuig ang ilang panaghigugmaay ug tapus ning panahona, silá nagbulag. Gitalikdan ni Kolás si Koring ug gipalabí niya si Ansat, usá ka dalaga sa balangay. Si Koring, tungud sa iyang kaligotgot, nanumpa nga manimalus. 
Ug miabut tuod ang higayón sa pagbalus. Giolitawohan siyá ni Pael, usa ka tawo nga kulongó, bastos nga maglihók-lihok, bagos ug nagsalig lang sa kabilin sa iyang inahan. Si Pael dili takus kang Koring; dakú kaayog kalainan silang duhá. Si Koring maoy usá ka manolonda; si Pael usá ka kataw-anang tawo-tawo nga nabantug sa pagkakuwanggol. Apan gibuut ni Koring aron lang sa pagpanimalus kang Kolás. 
Ang mga ginikanan ni Pael naibog kaayo kang Koring ug maó nga ilang gipanlimbasogan aron si Koring mahimong asawa sa ilang taspukang Pael. Tungod niini, gihimo dayon ang sayud ug ang bugay, bisan walá pay kasal, gihatud pagdalí-dalí sa balay sa mga ginikanan ni Koring. 
Maó kini, sa daklit, ang ilang kaagi. 
<lbl>IV</lbl>
Gabiing mangitngit. Maó pay paghagtok sa ika 10 ang takna. Pilá dá ka buok ang bitoon sa Langit. Nagpangilat gihapon. Sa layó, nadungog ang malanoyng lanog sa usá ka kitara inawitan sa usá ka tingog nga masulub-on daw sinakit sa gugma. ¿Kinsa siyá? Walá hibaloi. Kahá maoy pumopuyo sa usá ka diyutayng payag nga nagdamgo sa katam-isan sa iyang hinigugma. Kahá usá ka kabus nga magdadaró nga nahinumdum sa larawan sa iyang pinalangga ug, tugob sa kakapoy ug kasubó, migamit sa matagming tulonggon, aron moduyog sa iyang mga kamingaw. 
Kadtong gabhiona, maó ang gisaad ni Koring ug ni Kolás, aron silá magtagbo pagusab sa kasagingan nga anaa sa luyó sa balay ni Koring. Sa taliwala sa kahilum niadtong dapita, usá ka tingog nabati: 
-¡Koring! 
-Akó, Kolás. 
-¿Buut ká nga atong hikaplagán ang himaya sa kinabuhi?-nangotana dayon si Kolás-¿Buut ká nga maato ang langit, ang matuod nga kalipay ning kalibutan? Nunot kanako. Karong gabii biyaan mo ang imong kaugalingon ug magpakasal kitá sa atubangan sa Juez de Paz sa Minganilla ugma sa buntag. Ang tanan hinikay ná; hangtud ang imong "partida de bautismo" ania ná. Duna nay automobil nga sinabut. ¿Buut ka? 
-¿Nga akó mokagyo? Dili, dili mahimo. Buhat kaná nga kaugalingon sa mga waláy ulaw. Akó nahagugma kanimo, akong nabati nga gawas kanimo, walay kalipay kining kasingkasing. Akó walá mahagugma kang Pael ug kong siya akong gibuut, dili tungud kay may gugma akó alang kaniya, kong dili aron sa pagpanimalus kanimo. Apan ayaw akog tabana, ayaw akog pakaulawi sa katawhan. Salig nga akó dili maminyo kang Pael bisan pa magdapat ang langit ug ang yuta. Akó kay imong gisakit, akó kay imong gitukmod sa kahiladman sa mga kagulanan, tahura intawon ug ayaw pasipad-i. Kong ikaw nahagugma kanako, kong matuod ang pulong mó nga imo nang gibiyaan si Ansat, kong ikaw buut moluwas sa akong mapintas nga kahimtang, pangayoon ko kanimo nga luwason mó áko sa maligdong ug matarung nga paagi ug dili mo pakaulawan ang akong banay. 
Si Kolás walá makatingog, midukó ug unya miyanghag sa pagtuaw: 
-Koring, ikaw maoy usá ka manolonda, usa ka langitnon ... Nan, ¿unsa may atong buhaton karon? 
-Ang maayong buhaton maó ang paghulat. Kong ikaw may pagsalig kanako, hulat sa akong pulong ug karon pauli ná lang una. 
Ug nanagbulag silá. Si Kolás mipauli padulong sa ila, ingon man si Koring. 
<lbl>V</lbl>
Hapit ná ang kasal ni Koring ug ni Pael. Si Koring, tugob sa kasakit, miduol sa sulatanan ug nagsulat ning mosunod: 
Sugbo, 10 Mayo, 1916. 
G. Rafael Errante, 
Dinhi. 
Maayong higala:-Pahibaloon kó ikaw nga akó dili ná mopadayon sa atong gikasabutan, nga maó ang kaminyoon. Dili mahimo nako sa pagbudhi sa akong gugma, sa akong "conciencia". Akó walá mahigugma kanimo ug usá ka magtiayon nga walá magbinatiay, maoy magtiayon nga alaut. Pasayloa akó sa akong kalapasan. 
Imong matinahuron, 
Socorro ESPINOSA. 
<lbl>VI</lbl>
Dili tiaw ang kasukó ni Pael ug mga ginikanan niya sa pagkabasa sa sulat ni Socorro. Tungud sa kapungot ni Pael, gipamuak ang mga baso ug kopa nga andam unta sa kombirá ug ang mga manók, kanding, aslonon ug hangtud ang mga iring, gipanigbas ug gipamutlan sa liog. 
Ang mga ginikanan ni Pael midangop sa ilang manlalaban aron unta sa pagsumbong kang Koring sa Hukmanan; apan ang manlalaban igo lang miingon nga "walay mahimo", sanglit dili mapugós ang babaye sa pagpamana sa usá ka lake nga walá niya higugmaa. 
Sa baláy ni Pael, ang tanán lonlon kasukó ug kaligotgot. Ang mga binatonán, sa pagtan-aw nga gipamunggutan sa liog ang mga manók, isigpanago ug dagan kay gipakaingón níla nga silá ang isunod. 
<lbl>VII</lbl>
¿Ug si Kolás? Sa pagkasayud ni Kolás sa nahitabó, mipadulong dayon sa baláy ni Koring punó sa kalipay kay abi niya nga maiya ná gayud si Koring ug siyá ang mabana. Nakita tuod niya si Koring nga nagmasulub-on, nagbakhó sa tambuanan ug iyang gipangotana: 
-¿Unsay naingnan, Koring, nga nagmasulub-on mán ikaw? Akó nahibaló sa nahitabó kaninyo ni Pael ug buut unta nako isaysay kanimo nga akó mianhi sa pagtuman sa akong saad: ang pagpangasawa kanimo. 
-Karon dili ná mahimo ang tuyo mó. Ulahí ka ná kaayo-mitubag si Koring. 
-¿Nganong dili? ¿Unsa kining lalanga? ¿Maó bá kini ang imong igasa kanako tapus akó nimo pahulatá? 
-Kolás, dili mahimo lagí-misulti paghinay si Koring-adunay dakung kabilinggan. Akó babayeng talamayon.... 
-¡Sulti, sulti kong unsa kanang kabilinggana! 
-Akó nagsabak ... tuló ná karon ka bulan ... Kong walá pa unta akó nimo loibi, dili akó maingon niini. Apan akó imong gitukmod sa kadautan. Pasayloa ang akong kahuyang ug kong ikaw nalooy kanako, pasagdi akó nga magpadayon sa paghigugma kanimo ug pag-antus sa akong kahimtang. Oo, gihigugma ko ikaw, apan dili akó mamana kanimo kay dili akó takus ug angay pang pangasaw-on.... 
Si Koring walá makatapus pagsulti: miluum paghilak. Si Kolás usab, sa atubangan sa mga pulong sa iyang hinigugma, nahiurong, walá makatingog, mikurog sa kasakit, sa kapungot ... Unya nanaog sa waláy panamilit, naglakat nagdangoyngoy, samtang si Pael, ang nakapamabdus kang Koring, nga nagpasalipod sa usá ka punoang mangga, nagkatawá, nianang katawa nga punó sa yawan-ong pagbiaybiay. 
S¡ Kolás, sa dalan, nagkanayón: 
-¡Dili, dili gayud kasaligan ang mga babaye! 
Si Koring usab, sa pagtalikod ná, ni Kolás, mituaw sa pagingón: 
-¡Dili gayud kasaligan ang mga lalake! 
Si Paél, nga dihá gihapon sa punoan sa mangga, nagbagutbut: 
-¡Dili gayud kasaligan diay ang bugay!







1







Title:Dayasapora (2)
Ilang gilampasan ang kabugangan ug kakugnan. Nag-iyahay silag tarok og mga payag-payag. Hilom silang nanginabuhi dinhi ug gidawat ang unsa may maluwan sa ilang pahatan sa kakabos. Unya, nagkasabot sila nga magpahina aron ikapabarog ang tulayng kawayan nga matabok ang danawan nga di na kinahanglang mag-ubog sa tubig.
Hapit na mahuman ang taytayang kawayan sa Talaba dihang miabot si Dinah nga mabdos, usa kadto ka bulan sa Abril, init ang Adlaw. Nahuman na nilag ugbok ang mga haligi sa tulay. Nanghunong ang kalalakin-an nga nagtakgos sa kataposang kabatanan sa taytayan dihang unang milatay ang usa ka maanyag nga babaye nga nagpadunghay sa taas niyang buhok. Ila kining gipangutana kon kinsay kabanay nga gipangita. Apan mihilak hinuon ang mabdos. Gawas sa ngalan, wala kiniy gikasulti kon taga diin ug kinsa siya sa iyang pagka tawo. Naglakaw kini nga may dalang putos nga gisudlan sa pipila lang ka biste.
Ang mga lumulupyo sa Talaba nagtuo nga usa lang ka babaye nga di angayng hasolan og pagpakabana- usa ka babaye nga mopatim-aw lang ug mawala, sama sa ubang mga binuhat nga daw labo sa isda nga naikag sa kahayag sa Manila. Apan nasayop sila. Didto tipon ang babaye kang Lola Felipa, ang tiguwang nga nagpuyo sa usa ka barungbarong nga nagkapyot sa tampi sa danawan.
Si Lola Felipa usa ka tigulang nga wa nay kabanay. Siya mismo nag-ingon nga daghan siyag mga anak gikan sa lainlaing amahan. Kon pangutan-on ang tigulang hain kini ug ang mga amahan sa iyang mga anak, motulo ang iyang luha samtang maghingasoy nga mahinumdom sa pait niyang kasugiran.
Hitsuraan si Lola Felipa sa iyang kabatan-on. Bisan gani karon nga ang iyang agtang gibugalbugalan na sa panahon, masihag pa man sa iyang nawong ang hulma sa kaanyag sa nangalarag nga katuigan. Di katingad-an nga daghang langyaw ang nadani kaniya kaniadto.
Naghinubay ang tigulang nga niadtong dalaga pa siya, miabot ang usa ka adunahang Katsila ug mipasalig nga mangasawa kaniya. Nadani kuno ang iyang amahan. Nadani usab siya. Gibiyaan niya ang bukid nga giganoy sa Katsila sa siyudad uban sa pasalig sa luag nga panimuyo. Apan dihang nakuha na ang butang niyang inampingan, wala na ang Katsila magpakabana nga tumanon ang unsang saad sa kaminyoon. Salbahis ang tawo. Kanunay siyang mahiagom sa mga kamot. Maghilak ang gabii kon mopauli gikan sa kasa ang panuway nga dili hubog. Ang baho sa alak ug babaye nagsagol sa iyang gininhawa. Unya, gihimugso niya ang usa ka bata nga naghambin sa dugo sa Katsilang kaipon. Apan sa dihang natagbaw na ang kanahan, mitipadlong kini sa Espanya human mabaligya si Lola Felipa sa usa ka negosyanteng Amerikano. Nagtuo si Lola Felipa nga ang ambongang Amerikano mao na ang manubag sa pakyas nga saad sa adunahang Katsila. Apan paglabay sa pipila ka tuig, misirit ang tawo sa Amerika dihang gigukod sa emigrasyon tungod sa pekeng papeles. Gipakatawo ni Lola Felipa ang laing bata nga wa na makakita sa hitsura sa iyang amahang Amerikano.
Naglatagaw si Lola Felipa sa kainit sa aseras. Uban sa iyang gutom nga mga anak, ang iyang kagabhion adto molabay sa balisbisan sa dagkong mga balay-patigayon. Wala madugay, nabagtan niya sa EDSA ang usa ka Hapones nga nagsakay og kotse sa dalan. Mipahiyom kini nga nagtan-aw kang Lola Felipa.
Tungang gabii kadto sa iyang pagsakay sa matahom nga kotse sa Hapones. Gihagkan ni Lola Felipa ang duha ka gagmayng anak nga nahinanok sa aseras. Mitulo ang iyang luha samtang nagtan-aw sa iyang mga anak lusot sa salamin sa kotse. Apan ang talan-awon dali kaayong gilamoy sa kagabhion.
Ang Hapones nanag-iyag imnanan sa Ermita ug si Lola Felipa gihimong maglilingaw sa gamayng suhol. Sa kamot sa Hapones, wa na si Lola Felipa kakitag unsay kalainan sa gabii ug adlaw kay gihikawan siya sa kagawasan. Ang mangitngit nga lawak maoy saksi sa iyang pag-inusara. May mga gabii nga mosulod ang Hapones sa lawak. Ug ang lawak mapuno sa tuaw sa pakiluoy. Apan wala siyay mahimo kay bungol ang paril nga kangitngit. Nawad-an siya sa hustong panimbang sa paghatag og bili sa kaugalingon.
Duha ka tuig ang iyang pag-antos. Dihang giluwas siya sa NBI ug DSWD, daghang paso ang iyang lawas ug halos di na mamilok ang iyang mata. Ug magsige siyag katawa. Unya mokalit lang usab paghilak. Mabdos siya.
Way nasayod kon sa unsang hinungdan nga sayon ra man kaayong gilutsan sa Hapones ang kasal-anan. Ug sama sa nahaunang mga lalaki sa iyang kinabuhi, ang Hapones igo lang nagbilin kaniyag anak.
Gipatambalan siya sa usa ka order sa madre ug sa dihang naayo na, gisultihan nga dili lang mabalaka kay ilawom na sa pag-atiman sa usa ka balay-sagopanan ang iyang tulo ka anak. Gipatambong siya og usa ka Value Formation Seminar ubos sa pagdumala sa kahigalaan niyang mga madre. Kauban niya ang uban pang kababayen-an nga biktima sa prostitusyon ug abusong sekswal. Usa ka adlaw, mao na lay iyang namatngonan ang pag-amuma sa kabos nga mga lumulupyo sa Talaba. Dinhi, nabatyagan niya ang tinuod nga kahusay sa kinabuhi.
Di na masubay ni Lola Felipa ang iyang mga anak. Nagkatibulaag silang tanan nga nag-iyahayg gukod sa ilang tingusbawan sa wa nay paghandom nga ang naghinigulang nilang inahan ilang balikan ug alagaran sa edad sa katigulangon. May nag-ingon nga atua na sa ubang nasod ang uban kanila; nakakaplag og maayong kapalaran ug wa na magdiparal nga sila may inahan nga nangindahay sa ilang pagbalik. Maayo na lang kay ang taga Talaba wa magpasagad kang Lola Felipa. Kon unsay sobra sa kosina nga kapahimuslan pa, kini ilang ihatod sa tiguwang nga sarang ikabangil sa nagkutoy nga tiyan.
Ug mao na lang ang kalipay sa tigulang dihang miabot si Dinah. Sama kang Lola Felipa, Si Dinah wa usay masubay nga isla sa kagahapon nga kapasalipdan kon ugaling may pintas nga subasko nga hisugatan. Dili sila igbahog paryente apan masabot nga sila nag-inunongay. Kon unsa man ang lanot nga nagdugtong sa duha, napanaghap sa taga Talaba nga kini gumikan sa managsama nilang kapalaran- mga binuhat nga nahikawan sa kahayag sa ilang panahon. Si Lola Felipa ang kaniadto, si Dinah ang karon. Sila ang duha ka parte sa tulay.
Nianang pagkasunod bulan, natawo si Dave. Hitsuraan ang bata bisan kini gipanganak nga nag-antos sa usa ka kakulian. Liwat kini sa inahan. Si Dave way kahigayonan nga katugkan og ngipon ug buhok. Nag-antos kini sa kondisyon nga gitawag sa mga doktor og ectodermal dysplasia. Apan bisan pa sa tanan, way sabod ang iyang pangisip. Si Dave daw usa ka anghel nga banwag sa kinabuhi ni Dinah ug Lola Felipa bisan pa man sa pagtuo sa uban nga ang bata sa barungbarong anak sa pagpakasala.
Nagdako si Dave nga gihimong kalingawan sa mga batang maldito ug tistisan. Ilang sungog-sungogon nga kini migisod lang sa patayng taklubo sa hunasan. "Ah, iyang mama burikat! Burikat! Burikat!" managkanayon ang mga bata. Dili na maisip kon kapila si Dave mahiuli sa barungbarong nga magtiyabaw.
Dili tiaw ang pagpangga ni Dinah sa bata. Daw kaputol kini sa iyang kinabuhi. Sa mga higayon nga molakaw siya, ang bata iyang saaran nga dad-an og ngipon ug buhok- usa ka saad nga di na maisip kon kapila mapakyas.
NATANDOG si Romano sa kasugiran. Sa iyang paghigda, gitangag sa naglupad niyang handurawan ang larawan ni Dave, ni Dinah, ug ni Lola Felipa. Naggaksanay ang tulo. Unsa kining tigmo sa gugma nga gipasundayag sa pagbati sa tulo ka linalang? Napaningod niyang walay puwersa sa kalibotan nga makapukan ning pagbati nga nagbalighot sa mga kasingkasing nga hugtanong gitakgos sa ilang mga kasaysayan.
Ug sa dihang napukan na siya sa katulogon, nagdamgo siyag samarong langgam nga naigo sa tirador; naglupad kini nga naningkamot nga makaabot sa salag. Mitugdon ang langgam sa usa ka patayng sanga nga naglantaw sa gasking nga kabanikanhan nga gisangag sa ting-init. Unya nanggimaw ang mga sungo sa salag- gutom nga mga sungo! Apan ang langgam wala nay kagahom nga makaul-og sa iyang mga piso. Gikapos kini sa gininhawa. Nakita niya ang pagkapunaw sa langgam nga napuwak sa sanga nga nahagsa ngadto sa yuta.
Nahikugang si Romano. Ginindotan siya sa iyang damgo. Nabatyagan niya ang tam-is-hapdos nga kahimatngon. Kinsang tampalasang mangangayam ang nakaako pagkutlo sa bililhong kinabuhi sa langgam? Unsay mahimong kapalaran sa mga kuyabog sa salag nga sayong nailo sa pag-amuma sa ilang inahan?
Mibangon siya ug nag-amping nga milakang paingon sa berandang bukas. Sa gawas, gihagkan siya sa bugnawng kagabhion. Apan misamot pa ang iyang kahikugang dihang nakita na hinuon niya sa kangitngit ang langgam sa iyang damgo nga naghilak sa tingog sa usa ka babaye. Mibalik siyag higda nga wa na duawa sa katulogon.
NAGDALI si Romano nga makapauli sa Talaba. Gisamokan na siya sa trapik sa EDSA sa matag adlaw niyang tadlas-tadlas sa kadalanan sa ka-Manilaan.
Wa na siya makaihap kon kapila na siya magbalik-balik dinhi sa embassy. Napul-an siya sa daghang kuskos-balungos nga papeles nga iyang gihikay aron madali ang iyang paglarga. Ang ahensiya nga iyang giaplayan nagsige nag apura. Sama ra gihapon sa una niyang paglarga ang kalisod nga iyang nasinati kay daghang papeles nga angay niyang bag-ohon. Gawas pa, laing nasod na usab ang iyang adtoan. Ug karon, natapos ra gyod ang iyang pagsakripisyo. Gisipitan niya ang polder nga nag-unod sa mga dokumento alang sa iyang paglarga.
Apan nabatyagan niya nga nawad-an siyag kaikag nga modayon paglangyaw. Naunsa ba siya? Ngano bang wa man niya batyaga karon ang kalipay nga makalarga? Di ba mao kini ang katuyoan niya sa Manila?
Misubay ang pasaheroang jeep nga iyang gisakyan sa Coastal Road. Nakita niya sa iyang hunahuna si Dinah. Unya ang nawong ni Dinah nahimong Celia- si Celia, nga nagkugos sa ilang anak! Gibuhian ni Celia ang bata ug midagan kini paingon kaniya. Iyang gihakop ang bata. Apan si Dave mao ang bata nga diha sa iyang bukton.
Gihiling niya sa plastik ang iyang mga pinalit alang kang Dave. Nahimuot siyang nagtan-aw. Gisaaran niya ang bata ganihang buntag nga dad-an og regalo sa iyang pagbalik. Nakapalit siyag dulaan nga wig, dulaan nga ngipon, ug bag-ong bola sa usa ka department store sa Cubao. Ikalipay kini sa bata.
Nabatyagan niya ang kaakohan nga maoy mangamahan kang Dave. Nasabtan niya nga may saag nga pagbati nga usa ka basuni sa iyang dughan kon kini dili niya ikasulti kang Dinah. Apan di kaha siya kataw-an sa mga tawo? Gilikayan gani niya si Celia... naunsa ba siya? Di niya hisabtan ang iyang kaugalingon sa higayon nga makita si Dinah.
Di niya matugkad ang hinungdan kon sa unsang katarongan nga maglangay siyag higayon alang ning mga tawong awas-palad. Apan buot siyang maglangay... buot siyang mahimong usa ka manluluwas sa nagkatibulaag nga banay sa barungbarong sa danawan sa Talaba.
Nagritmo ang igot-igot sa tulayng kawayan dihang misubay siya. Mihiyak ang tulay sa tag-as niyang mga lakang. Sa unahan, nakita niya ang matahom nga talan-awon sa nagsaliid nga Adlaw sa Manila Bay. Namuhayag ang pulahong bidlisiw nga nasabod sa nagpabatal nga panganod sa kasadpan nga nanamin sa lantap nga dagat.
Wa na mohapit si Romano sa balay sa iyang Tiya Lucing. Midiretso siya sa barungbarong. Apan nakurat siya. Walay nagtikawtikaw. Wala magdula si Dave sa bola sa nataran.
Inanay niyang gitulod ang sera sa pultahan. Mihuot ang kahilom sa sulod. Nakita niya si Lola Felipa nga nagyaka sa kawayang salog. Milingi kini kaniya. Apan ang panan-aw sa tigulang morag milapos lang sa laing dimensiyon.
"Hain si Dave ug si Dinah, Lola Felipa?" sukot ni Romano sa tigulang.
"Nanglakaw sila ganihang udto, Romano. Gibiyaan na ko nila." Nalantawan ni Romano nga naguba ang nawong ni Lola Felipa. "Gilangkat sila sa kahigayonan. Di ko sila mabasol. Si Dinah lumalabay lang ning dapita. Bugtawon niya ang kahayag sa iyang ugma uban sa iyang anak."
"Apan, Lola Felipa... nganong gitugotan mo silang manglakaw?"
"Dili kita ang nanag-iya sa ilang panahon..."
Mitalikod si Romano sa barungbarong. Maoy iyang giatubang ang danawan. Nagsamagaw ang iyang mga mata. Daghan ang mga prismo nga iyang nakita. Morag may udyong nga mitaop sa iyang kasingkasing.
Wa sa buot nga gilabay niya ang papeles. Misayaw-sayaw kini sa hangin ug hilom nga nanugpa sa danawan. Giitsa sab niya ang iyang mga pinalit alang kang Dave nga gidawat usab sa mahinangpong kahaponon.
May nabati siyang bakho sulod sa barungbarong sa iyang kasingkasing. Ang iyang nabati mao ang bakho sa langgam sa iyang damgo.
(KATAPOSAN)







1







Title:Ang Dahon sa Kahoy
<b>Ang Dahon sa Kahoy</b>
Omar Khalid

<i>(Kining maong sugilanon nakadaog sa Unang Ganti sa Tigi Sa Sinulatay 2006 nga gipasiugdahan sa Bathalad-Mindanao.)</i>
<i>I am an aged tree that, when I was growing,
uttered a vague, sweet sound when the breeze caressed me.
The time for youthful smiles has now passed by:
now, let the hurricane swirl my heart into a song!</i>
--Ruben Dario (<i>Nicaraguan poet</i>)
NAABTAN ko na usab si Tatay nga naglingkod sa lantay sa nataran sa balay nga gihayongan sa landong sa talisay. Sama sa gihapon, daw nagtan-aw siya sa usa ka pasundayag nga way bulok, way esena, way larawan. Ingon na gayod siya niini ning pipila ka adlawng milabay. Kon wala pa lang unta siya suyopa sa unsang mga butang nga nanag-iya sa iyang higayon, hayan hibantayan niya ang akong paghilabay sa iyang atubangan nga nagdala og bugsay. Unsa kahay nakahasol kaniya?
Malinawon siyang tan-awon- matang sa kalinaw nga karon ko pa makita kaniya. Unya gipuwas niya ang iyang panan-aw ug giwahing ngadto sa baybayon diin nahimong talan-awon ang among mga katagibalangay nga luwan sa ilang mga sakayan, nanultol sa baha-baha nga gikang nanabo sa Pikas-Lawis. Hupong sa mga tinaboan ang bukag sa mga silingan nga nanglakaw sa hunasan paingon sa takas.
Unya didto sa saogan sa miyapihan, nangilog sa kahilom sa kahaponon ang hinungkarol sa bugsay sa mga mananagat alang sa laing panimpalad sa lawod. Kadto ang mga talan-awon. Apan kon unsay nakita niya sa haponong mga kagios sa baybayon sa Sento Otso, butang nga nanaha og kalibog diri kanako.
Nabag-ohan ko sa iyang taras. Wa ko hisabti kining kalit niyang kausaban. Di siya ingon niini kaniadto. Unsay iyang gihunahuna? Ah, wa na siyay angay pang hunahunaong kabilinggan. Si Manang minyo na. Si Manoy, bisag wa makatiwas sa iyang pagtungha, apan di ikalimod ang pag-asenso sa patigayon. Basig nakahunahuna siya kang Nanay. Tuod, kang Nanay. Apan dugay na kadtong nahitabo. Kon may samad man sa iyang kahiladman, hayan nga naalim na sa katuigan.
Niadto pang usang semana nga napanghunahuna kong sultihan siya sa nakab-ot kong hukom. Sa uwahi kong tugbong sa Pikas-Lawis, nagkasabot na mi si Ligaya nga magpaluwas na sa kaminyoon. Di tingali ni Tatay ikahimangod kon mangayo ko sa iyang bendisyon. Apan ang kabalaka nangulipon kanako ilabi na karon nga may mga butang nga wa ko hisabti ning kalit niyang pagbag-o.
"Kalipay mong magtan-aw sa talitunod nga Adlaw, Tatay." Mitapad ko niya human ikapahog ang bugsay sa silong sa balay. Giuyog ko ang way kibo nga kahilom.
Wa siya molingi. Pabiling nalagdok ang iyang panan-aw sa halayong nawong sa Adlaw. Nabasa ko ang hanap nga mga titik sa nagkasambog nga kahimuot ug kahingawa nga milutak sa iyang nawong. "Wala, Andoy. Wala. May nasabtan lang ko ning mga butanga sa lakat sa akong pangedaron. Ug kini ang buot kong pintalon. Kon unsaon, kana ang pangutana."
Dihay kalibog nga misikdo kanako. Kahibulong ko na man. Di ingon niini ang iyang sinultihan kaniadto. Karon, tawo siyang burong ug halos di ikahinabi. Ang mga silingan mabanta na gani nga makigkabildo kaniya. Wa siyay pailob sa panagtubayng liko-liko.
"Gamay kanang butang, Tatay. May lain pa tingaling nakahasol kanimo, Tatay."
Mipahiyom siya. Karon pa ko makakita nga siya mipahiyom sukad nga mibiya si Nanay sa among balay pila ka tuig na ang milabay. "Wa koy kahasol, Andoy. Kalipay ko kining mga butanga. Usa ka kalipay nga nahimugso sa sabakan sa kasakit. Ug ang Adlaw usa ka tigmo sa akong panahon."
Misamot siya kamatanghagaon dihang ang limbahong busilak sa kasadpan napusgay sa mga lum-it sa iyang agtang. Unsay kalipay nga makuha sa usa ka tawong tigulang sa Adlaw sa iyang panahon? Di ko makatuo. Ang Adlaw may iyang latid ning kalibotan nga di ikatag-ing sa mga nanghitabo sa tawo.
"Ang imong mga kompare, Tatay, naagian ko sa ilang Inse Peling nga nag-inom og bahalina." Buot ko siyang tuksoon nga matandog ang iyang kaibog sa mga butang makalipay.
"Pasagdi sila. Ila usab kanang paagi sa pagpangita sa ilang kahimuot. Di ko kana igsapayan kay ang inom-inom bukid karon sa akong buot. Kaniadto tingali." Nangigham siya. "May edad na ako, Andoy. Ania sab kining makahasol nga ubo."
"Sultihi gani ko, Tatay, kon unsay anaa sa talisawop nga Adlaw?" Nainggit ang akong tingog. Kon nasabtan man niya ang akong kapikal o wala, bahala na. Gibatyag ko lang ang katungod nga manigsusi sa sulod sa iyang kasingkasing kon di man niya ihikaw nga ang usa ka anak masayod.
Miubo siya. "Wala, Andoy. Wala."
"May isulti unta ako kanimo, Tatay." Mipaalibagbag ko.
"Unsa kana?"
"Didto na ko gikan sa Pikas-Lawis. Si Nanay nasayod na." Nangita kog giblang sa higayon aron ang akong tuyo mabungat. Unya miagahad ko. "Nagkasabot na mi si Ligaya..."
Wala koy nabasang reaksiyon gikan niya. Gilumsan hinuon sa kahilom ang akong pulong. Ug nakita kong napadpad kini sa halayo nga way nag-agpas nga unsang tubag gikan kaniya.
Misaka ko sa balay. Mikabo kog tubig sa banga. Apan di ko malad-ok ang tubig kay ang tibarak sa kalibog ingon sa mibalhin sa akong tutunlan. Di ko siya mapugos kon ihikaw niya ang paghinubay sa mga gumonhap nga nakahasol kaniya. Wa kaha niya ikahimuot ang akong pananghid? Wa koy kaisog pagtukso nga siya mapugos pagsulti sa unsa mang hinungdan.
Didto sa balkon, nasangit ang akong panan-aw sa kuwadradong larawan nga gilawa-lawaan na sa nanglabayng katuigan. Larawan niya ug ni Nanay. Siya mismo ang nagpintal niini. Sa unang higayon sa akong kinabuhi, dihay nanumbalay nga kahulogan sa akong kahimatngon nga bisan sa kataphaw ko sa kaalam nga kini matugkad, ang akong kasingkasing nakaambit og kaputol sa gibati niyang kahaw-ang karon.
Mibawos ang larawan pagtan-aw kanako. Gisud-ong ko ang larawan sa duha ka batan-on, lalaki ug babaye, sa ilang pangedaron nga replika sa katuigan namo ni Ligaya karon. Nanglunhaw sa akong kaisipan ang halayong katuigan sa usa ka panghitabo dinhi ning balkon...
DAW sulad ang balay, usa kadto ka igang nga adlaw sa Abril sa dakong panaglalis nila ni Tatay ug Nanay. Migilis ang tagabtab ni Nanay sa kabuntagon. Bisan sa kalinghod sa akong edad niadto, lab-as pa sa akong panumdoman ang nahitabo.
"Wa ka na lay laing gialinga kondili kanang buhat mong way kapuslanan."
"Di mo masabtan, Saning, ang paghatag kog kahulogan sa akong pagpakabuhi."
"Anaa ka na usab nianang way kapuslanan mong pangatarongan. Kon palum-an ka nianang imong bisyo, maghamoy kita sa tudlo. Kon wa pa magpaluyo ang igsoon ko, ambot makatunob ba kahag eskuylahan kanang imong mga tanlak. Unsay mahimong kapalaran sa atong mga anak kon patughan ka sa imong kabuang nianang pamintal?"
Wala motingog si Tatay. Wa ko kasabot niadto kon nganong ingon ang dalan sa pagka tawo sa akong amahan: way damgo, way pangandoy. Wala gayod. Sama ra gayod siya sa way damgong baybayon namo sa Sento Otso. Brutsa ug pintal ug paleta mao day iyang kalipay. Sa ubos kong pagtuo kaniadto, nausik ang iyang panahon sa mga butang nga di ikapiyal ang kaugmaon sa iyang banay.
Mao kadto nga milakaw si Nanay. Miadto siya sa Pikas-Lawis ug gidala sila si Manang ug Manoy diin didto na usab sila mangaminyo. Wa ko mokuyog kay napanghunahuna ko kon kinsa na lang ang moatiman kang Tatay. Ang sunod nakong nasayran gikan sa mga silingan nga may gikaipon na si Nanay nga usa ka biyudong sapian sa Pikas-Lawis.
Sa ligid-ligid sa panahon, nahimong kasarangang panghitabo na lamang ang ilang panagbulag ni Tatay. Ang kasaysayan sa pakyas nilang kaminyoon daw naipon sa nangabanlas nga tunob sa mga manginginhas sa Sento Otso. Bisan niining tanan, gawasnon ako nga makaduaw kang Nanay Saning. Gipasagdan ako ni Tatay.
May mga higayon nga mahakuyog ko sa among mga silingan nga manabo ngadto sa Pikas-Lawis alang sa panginahanglanon namo. Ug didto ko makaila si Ligaya, ang babaye nga nakadani sa akong kaikag ug pagbati.
Talagsaon kaayo si Tatay. Ako ra tingali ang nakasabot niya. Lagmit nadala lang ko sa katalagsaon sa iyang pagka tawo kay kami na man lang ang nahibilin sa balay. Dili siya ordinaryo. Adunay butang nga anaa kaniya nga lisod igkita sa uban. May mga butang siyang gihigugma ning kinabuhia nga lisod ikapasabot. Gani, hinay-hinay ko man kining nasabtan karon sa nagkahamtong kong panimuot.
Wa ko maghingampa nga siya wa maggando sa panginabuhi. Dako na ko ug naanad sa kinabuhing dagatnon. Maantigo na akong mogamit sa kusog alang sa unsang kahinguhaan nga hisagpoan ning kinabuhi. Wa ko basola si Tatay nga ako igo lang nakatungtong sa unang tuig sa hayskol. Ang dagat wa mangita og gradohan. Ang kapait sa balod gidawat ko ingon nga usa ka hagit ning kinabuhi.
Wa ko magsapayan kon nahimo ko si Tatay nga usa ka buluhion sa panimalay. Kapiyalan man ang pamunsod ug ang dagat kanunayng nagtunol sa iyang bahandi. Kon lakip ko mobiya ug mogukod sab sa tingusbawan sa siyudad, mag-unsa siya? Sa iyang pangedaron, ang pag-atiman sa usa ka anak mahinungdanon kaayo. Kini ang hinungdan nga wa ko mahingag pagkuyog sa akong mga kadungawog ngadto sa mahayag nga dakbayan. Ug usab, si Ligaya.
Diha kadtoy higayon nga gidala ko ni Tatay sa miyapihan. Tinglarag kadto sa mga dahon sa katunggan. Dihay dagatnong huyuhoy nga giduot sa taobon. Nakita ko ang mga dahon nga tapolang nanagkiay-kiay sa hangin nga hilom nga nanugpa sa tubig.
"Unsay nakita mo, Andoy?"
"Dahon, Tatay. Dahon sa kahoy."
Mikatawa siya. Ambot kon unsay iyang nahimut-an. Sayop kaha ang akong tubag? "Kanus-a ba ang tawo makakita sa tinuod nga larawan sa mga butang?" Iyang gisawo ang usa ka dahon nga nahulog ug gidulaan sa iyang kamot. "Tan-awa kini. Usa ka lalik sa imahen. Tan-awa kini uban ang mga mata sa imong kasingkasing. Sa luyo niini mao ang laing dimensiyon sa dahon: ang pagkamatay ug pagkabanhaw." Iyang gipikpik ang akong abaga. Milingkod siya sa dalid sa bakhaw.
"Duna diay mata ang kasingkasing, Tatay?"
Gitubag ko niya og usa ka mas lanog pang katawa nga dugayng mitang-on; misamad sa nagdugong kahilom sa mga gutlo. Dihang nahurot nag suyop sa katunggan ang iyang kahimuot, mitindog siya ug misandig sa nagkulob nga sakayan.
"Andoy, pangitaa ang dalan sa kahaponon."
"Sa Adlaw, Tatay?"
"Sa Adlaw, Andoy." Giitsa niya sa taobon ang kinumos-kumos nga dahon diin inanay usab kining gianod sa sulog.
Unya milakaw siya. Nanukmod ang iyang anino kanako nga siya akong masunod. Milahos siya sa iyang lawak. Ug sama sa naandan, hilom siyang nakigtubay sa iyang buhat. Sa akong paglili, nakita ko nga may gisugdan siya pagpintal apan di ko lang matugkad kon unsa.
Nangabot kadtong buwan sa tingkulyada nga gipakaingon kog di na molunay. Nabawo kog pagayon-gayon sa bungsod nga mabolsa ang danggit sa Nobiyembre. Nahimong panalangin sa nag-arongan ang kasuko sa panahon kay namasilong man ang mga tungkan ug ito sa tinambak nga mga bato ug kahoyng lunggan sa hunasan. Nagmangtas ang hangin paglusad sa Disyembre. Nakatilaw lag kahusay ang dagat pag-abot sa Bag-ong Tuig. Gawas lang sa daghang basura nga nangabaho sa baybayon nga handomanan sa miaging mga unos, kasaminan ang kalantap sa dagat sa entrada ug liwas sa Enero.
Si Tatay lang tingali ang wa mahimuot sa paglunay sa kulyada. May kulyada o wala, siya mao lang gihapon sa iyang pagka siya. Kon malimot gani usahay sa pagkaon, unsa na kaha ang panimaan sa panahon?
Nag-anam katataw ang iyang pinintal sa hinayng ligid-ligid sa mga adlaw. Usa ka kahoy ang iyang gipintal. Matahom nga kahoy. Usa ka talagsaong kahoy kay wala may dahon. Ngano kaha? Usahay, mahunahuna ko ang kakabos ning kahoya nga wala man lang kagasahi bisag usa na lang ka dahon sa iyang magmumugna.
Abton ko usahay og kalibog kon unsay makuha sa usa ka tawo nga nabuhi sa pamintal nga way mapaabot nga bayad sa kakugi. Kon lugos ganing makakaon ang tawo nga nagpatubas sa singot, unsa na kaha ang tawo nga ingon sa nawala sa iyang dalan sa pagpakabuhi? Matod niya, usa kuno siya ka alagad sa arte. Butang kini nga nakapalibog kanako. Arte? Unsang matanga kini sa mananap?
May mga higayon nga makita ko siyang makighagwa sa iyang pinintal diha sa iyang mga kamot; ang pintal daw buak-buak nga anino nga iyang hapnigon sa kambas. May panahon nga hililian ko siyang maghilak. Unsang matanga sa tunok ang mitaroy sa iyang kasingkasing nga kini labihan man ang iyang pag-antos?
Nahulad na niya sa lona ang mga larawan sa among dapit: Si Ingko Mansiong nga nagbalaw sa iyang sakayan nga nagkalo og sarok; si Mana Plesing nga naghukot sa pukot; ang mga bata nga nanungtong sa usa ka patayng sanga sa bakhaw nga nanglukso sa tubig. Ug karon... ania kining larawan sa usa ka kahoy nga wa ko hisikopi ang kahulogan. Sa mga higayon nga ako manigsusi, igo lang siyang motan-aw kanako.
Gibati kog kabalaka kay may mga higayon nga hutoyon siya sa ubo. Kadaghan ko na siya hanggata nga dad-on lagi sa Pikas-Lawis aron maaparatuhan sa doktor ug maresetahan sa tukmang tambal. Apan ang tawo di mokuyog. Nabalaka siya nga basin sa dalan hikabsan sa kinabuhi ug ang pinintal niyang gitukawan di matapos.
"Ang kasaysayan ning atong dapit, Andoy, ania na sa akong mga dibuho," matod niya usa niana ka higayon samtang gipaliraw ang iyang mga mata sa daghang mga pinintal sa lawak. "Kini ang kapuslanan ko sa kinabuhi. Kon wa ako, kinsay mangako paghatag kahulogan ning bahina sa atong kasaysayan? Natapos na unta ang gimbuhaton ko. Apan nakita ko nga duna pay kulang."
Nahinulong ko sa iyang gipamulong. Unsa ba gayoy iyang gipangita? Nangita ba siya sa wala? Kalibog ko na man. Di ko man magangkap ang kahulogan sa iyang giingon apan nasayod ko nga kini balaanon.
WA siya motambong sa adlaw sa kasal namo ni Ligaya. Apan napanaghap ko lang nga basin naglikay siya nga magkasapon sila si Nanay Saning ug sa kaipon niini. Gawas pa, napanid-an ko nga misamot ang iyang hutoy ilabi na kay mas midukot siya sa iyang bag-ong gidibuho. Nahuman na ang punoan ug sanga sa kahoy. Ang dahon na lang ang kulang. Ang di ko lang masabtan kon unsa ba kalisod pintalon kining dahona nga di man malingkop ni Tatay.
Tawhay ang kasal. Miabag ang maayong panahon ug lantap ang dagat. Wa maglisod ang mga kabanay namo paghakot sa gasto nga kami si Ligaya maluwas sa kaminyoon nga binendisyonan sa pagtugot sa among mga ginikanan. Human sa kasal, giganas namo si Ligaya sa Sento Otso.
Nagsalin kog humba ayawat makatilaw si Tatay sa among kalipay. Iya kining kinaham. Diha pa lang gani sa baybayon sa amo nang pagdunggo, naghuruhuro na ang akong buot nga makita si Tatay. Ambot unsa kining matanga sa kasubo nga akong gibatyag. Napalandong ko nga mas kompleto kining labing malipayong adlaw sa akong kinabuhi kon nakasaksi sab unta si Tatay. Apan wa koy mahimo. Ang panglawas niya di ko kamandoan.
Nagmingaw ang balay sa akong pagsulod. Wa ko siya makita sa lantay sa gawas nga naandan niyang pahulayanan human sa makaugtos nga pagpintal. Midali kog saka. Diha lang ko makamatngon nga nabiyaan ko diay si Ligaya sa silong.
"Tay! Tay! Dia koy dalang sud-an, Tay."
Gitubag lang ko sa kahilom sa hawanan. Nakita ko ang bukas nga pultahan sa iyang lawak. Sa akong pagsulod, bukas usab ang bentana. Ang silaw sa talisawop nga Adlaw giabiabi sa nagtinutokayng kahilom sa lawak. Nakita ko si Tatay nga nagligdas sa sawog. Nagkampat sa salog ang nayabong pintura. Basa pa ang brutsa nga diha sa iyang kamot. Gipikpik ko siya. "Tay, nia koy dalang sud-an. Wa ka ba malipay nga nagminyo ko?"
Wala siyay timik. Nakita ko ang kamalinawon sa iyang nawong. Nawad-an ko sa hustong panimbang sa kaugalingon. Nagakos ko siya. Nasikaran ko ang kahoy niyang pinintal. Nakalingi ko sa iyang obra. May dahon na! Usa ka lapyo nga dahon. Apan nganong usa ra man ka dahon? Sa kadako ning kahoya, kahibulongan nga usa ra ang dayan-dayan sa iyang pagpakabuhi.
"Tay, nindot lagi ning imong pinintal." Gipaningkamotan ko nga mapukaw ang iyang kadasig.
Kahilom.
Gihikap ko ang bugnaw niyang nawong. Walay paninguha sa usa ka tubag sa iyang pamayhon. Daw nagtan-aw siya sa usa ka pasundayag nga way bulok, way esena, way larawan.
Gihapyod ko ang hapo, katulogon niyang mga mata.
(KATAPOSAN)







5







Title:News (12)
<b>Cebuano News: 2008 SONA ni PGMA magtutuk sa social programs<b>
<u>Rebecca Cadavos</u>
Manila (18 July) -- Gitakda kada kataposang Lunes sa Hulyo, ang ika-walong State of the Nation Address kon SONA ni Presidente Gloria Macapagal-Arroyo karon magtutuk sa mga subsidiya sa gobyerno alang sa mga kabus, elektrisidad, produksyon sa pagkaon ug inprastraktura. 
Matud pa ni Executive Secretary Eduardo Ermita ang SONA magsentro usab ilabi na "kon unsa kadako ang nahimo". Ang Presidente maglakip usab sa roll-on, roll-off kon RORO ubos sa Strong Republic Nautical Highway (SR-NH), ug ingon man ang pagbalanse sa pundo sa nasud, dugang pa ni Ermita. 
Samtang, si National Economic Development Authority Director-General Augusto Santos nag-ingon usab nga gilauman nga ang Presidente magpasabot sa pag-usab sa galastuanan alang sa soial programs sa nasud aron sa paglabang sa "kalibutanong paghinay sa ekonomiya" kay ang Pangulo gusto man nga ang paggasto magtutuk sa social programs, inprastraktura ug pag-amuma sa palibot. 
Mahitungod usab sa seguridad, nalantawan ni Defense Secretary Gilberto Teodoro nga walay hulga ngadto kang Pangulong Arroyo o ngadto sa gobyerno. Ang kusog nagpadayon sa pagbantay diin adunay 6,000 nga mga pulis ug sundalo nga ibutang aron pagsiguro ilabi na sa Batasan Complex, ang lugar sa SONA, dugang pa ni Teodoro. 
Sa milabay nga pito ka tuig, ang Presidente anaa nahisubay sa iyang tumong sa SONA. Sa 2001, ang sentro mao ang pagmugna ug trabaho, pagpalambo sa sistema sa edukasyon, paghatag ug socialized housing sa mga kabus, pag-implementar sa National Health Insurance sa tunga sa milyon nga urban poor, paghatag ug enerhiya sa mga barangay, pag-implementar sa reporma sa buhis ug ilabi na, ang pagsiguro sa pagkaon sa matag lamesa. 
Sa misunod nga tuig, 2002, ang SONA sa Presidente naglakip sa Peace & Order ug pang-gobyerno. Dinhi giduso ang Anti-Terrorism Bill ngadto sa Kongreso ug ang Bureau of Internal Revenue o BIR ug customs nagpalig-on sa mga lakang batok sa korupsyon. 
Sa 2003, si Pangulong Arroyo nagdeklara ug "all-out war" batok sa terorismo, korupsyon, human rights violations, drugas ug destabilisasyon. 
Ang Pangulo nagpresentar ug bag-ong tumong alang sa pang-gobyerno ug gipaila ang "Mamamayan muna" nga konsepto sa tuig 2004. Gitutukan niini ang pagtabang sa mga coconut farmers, ang ladderized education and scholarships ubos sa PGMA Training for Work Scholarship Project alang sa kabatan-onan, ang pagpa-usbaw sa suholan sa state workers ug ang paghimo ug mga lakang batok sa BIR fixers. 
Samtang sa 2005, ang gobyerno naglihok alang sa pagbalanse sa pundo pinaagi sa pagkolekta sa buhisan ug ang maayong paggasto sa kwarta; pagpalambo sa edukasyon; pagbansay-bansay sa mga magtutudlo ug ang food-for-school program alang sa elementarya ug ingon man ang paggamit sa alternatibong lana pinaagi sa Biofuels Law. 
Ang Super Regions gilusad sa 2006 nga SONA. Ang Presidente nagbahin sa nasud ngadto sa super-regions - ang North Luzon Agribusiness Quadrangle, Luzon Urban Beltway, Central Philippines ug Mindanao. 
Sa miaging tuig usab, ang SONA nagtutuk sa pagbubo ug puhunan alang sa agrikultura, edukasyon, Agrarian Reform, health, Job Creation ug transportasyon diin ang Presidente kauban sa nagkalain-laing ahensya nga responsible anaa sa maayong dalan.

<b>Cebuano News: British Ambassador nalipay sa mainitong pag-abiabi sa pagbisita Surigao Norte</b>
Butuan City (18 July) -- Dako ang kalipay ni british ambassador Peter Beckingham sa pag-abot niya sa opisina sa Gobernador, dihang gisugat kini sa mga opisyales sa probinsiya nga gipangunahan ni Vice-Governor Noel P<pd>.</pd> Catre, uban usab ang mga miembro sa Sangguniang Panlalawigan ug mga Department Heads. 
Gidayeg ni Ambassador Beckingham ang gihimo nga presentasyon sa PPDO Officer- In- Charge Art Cruje kalabot na sa mga nagkadaiyang inpormasyon bahin sa Probinsya sa Surigao del Norte, labi na ang mga tourism ug mining potentials sa tibuok probinsya, ug unsa pud ang mga hagit niini labi na sa sitwasyon sa atong kinaiyahan, diin daghan na ang mga nangadaot nga mga bukid ug kadagatan, nga maoy hinungdan ang walay responsible nga pagmina. 
na sa nakita ni Ambassador Beckingham, siya nagkanayon nga dako ang kalipay nila nga dako ang natampo sa mga Pilipino sa kalaboan sa tibuok United Kingdom tungod sa kadaghan nga mga Pilipino nga atoa didto sa ilang lugar aron sa pagtrabaho, ug iyang gibutyag nga ang pagpahimutang nila sa minahan nga mao ang Anglo-American Mining Corporation nga anaa pa karon sa exploration stage, dako unta usab ang mahitampo nga kalamboan sa probinsya,pinaagi na sa paghatag ug panarabaho,u gang pagsiguro nga ang operasyon sa maong minahan, magprotekta kini sa kinaiyahan ug nagtamud gayud sa estrikto nga mga balaodnon. Gidugang usab niya nga ilang paningkamotan nga makadugang sila sa pagpausbaw sa kadaghanon sa mga British tourists nga moanhi sa probinsya, labi na sa pag-awhag sa mga air companies nga anaay direktang flight paingon sa Pilipinas ug mga exchange programs sa natad sa edukasyon. 
Natapos ang maong pagbisita sa pinasidunggang British Ambassador Peter Beckingham nga may maayong relasyon labi na sa mainiton niining panag-inistoryahay nila sa Bise- Gobernador Noel Catre ug mga opisyales. 

<b>Cebuano News: Presidente Arroyo masaligon sa kasundalohan sa nasud</b>
u>Lanie Pitao-Tupaz</u> 
Manila (4 July) -- Taliwala sa gialegar nga bag-ong hadla sa destabilisasyon sa mga aktibo ug retirado nga mga militar, si Presidente Gloria Macapagal-Arroyo mipadayon sa iyang nakatakda nga mga kalihokan ug wala usab niya ipataas ang security alert level sa Palasyo. 
Si Presidente mipadayon sa iyang kalambigitan kagahapon nga adlaw sa tukoron nga Shangri-la Hotel sa the Fort, ug sa Samsuyng Electro-Mechanics Philippines sa Calamba, Laguna. Nakatakdang usab siya mobisita sa Subic, Zambalez, Lingayen sa Pangasinan, ug Sarat sa Ilocos Norte. 
Sumala pa ni Defense Secretary Gilbert Teodoro, ang president wala mabalaka sa tinguha nga destabilisasyon. 
Si Secretary Teodoro midugang nga bisan siya wala magkinahanglan sa loyalty check tungod kay misaligon siya sa kamatinud-anon sa mga kasundalohan ug kon pananglit sila mohilambigit niini nga kalihokan pagapatawan sila sa tukmang silot sa balaod tungod kay dako man kini nga kalapasan. 
Samtang ang Malacanang kanunay nga nagsunod sa mga kalamboan kabahin niini nga alegasyon tungod kay naglakip man kini sa nasudnong seguridad, sumala pa bi Press Secretary Jesus Dureza. 
Sumala pa sa mga taho, ang Philippine National Police kon PNP mibutang sa ilang kostudiya ni Attorney Homobono Adaza ug lain pang lima ka mga kanhi pulis ug military tungod sa alegasyon ga pagplano ug coup d'etat batok sa administrasyong Arroyo.  

<b>Cebuano News: PGMA mihingalan sa retirado nga huwes sa CA, huwes sa RTC isip bag-ong mga commissioner sa Comelec</b>
<u>Rodrigo S<pd>.</pd> Victoria</u> 
Manila (4 July) -- Si Presidente Gloria Macapagal-Arroyo mitudlo sa retirado nga huwes sa Court of Appeals ug huwes sa regional trial court isip commissioners sa Commission on Elections (Comelec). 
Sila mao ang retirado nga si CA Justice Lecento Tagle ug Malabon Regional Trial Court Judge Leonardo Leonida. 
Si Executive Secretary Eduardo Ermita nagpahibalo sa mga bag-ong mga gitudlo sa Comelec diha sa press briefing kagahapon sa Malacanang. 
Si Tagle ug Leonida ang nahilakip sa hamubo nga listahan sa posible nga itudlo sa Comelec nga gisubmiter sa komiteba nga nagpili ngadto sa Presidente alang sa penal nga aksyon. 
Ang bag-ong mga gitudlo nagpabilin na lang ug usa ka posisyon sa Comelec commissioner nga bakante. 
Gitudlo usab sa ilang mga bag-ong katungdanan sila si Romeo S<pd>.</pd> Momo isip undersecretary sa Department of Public Works and Highways (DPWH); Josephine DC<pd>.</pd> Dominguez isip undersecretary alang sa Indigenous Peoples, Office of External Affairs, OPA, Office of the President; Danilo L<pd>.</pd> Valero, isip executive director, Road Board Secretariat, DPWH; Amalia Amador Muhlach, acting member, Movie and Television Review and Classification Board (MTRCB); Ed Pamintuan, chairman/CEO, North Luzon Railways Corporation; Angelo Ang Palana, commissioner (nagrepresentar sa Employers Sector National Labor Relations Commission (NLRC); and Ruben F<pd>.</pd> Ciron, director general, civil aviation authority of the Philippines (CAAP). 
Si Tagle, usa ka gradwado sa UP College of Law niadtong 1960, nagsugod sa iyang propesyon pagka-abogado sa Araneta, Mendoza ug Papa Law Office sa Escolta, Manila. 
Siya nag-establisar sa kaulahian sa iyang kaugalingong law office sa Makati.. Siya usab nagtudlo sa University of the East College of Law sa hapit lima ka tuig ug natudlo nga huwes sa Regional Trial Court (RTC) sa Imus, Cavite niadtong 1990 diin siya gibutang nga Executive Judge. 
Niadtong Marso 2004, si Tagle natudlo nga Huwes sa Court of Appeals. 
Ang Philippine Judiciary Academy nagpadala sa iya ngadto sa Bangkok, Thailand aron pagrepresentar sa Pilipinas sa usa ka langyaw nga panaghisgot bahin sa papel sa husgado sa makanunayon nga kalambuan. 
Siya karon konektado sa Philippine Judicial Academy bahin sa balaud sa kinaiyahan 
Si Tagle aktibo nga myembro sa Knights of Columbus director sa Rotary Club of Downtown Manila ug Bise- Presidente sa Makati Host Lions Club. 
Si Leonida, sa laing bahin, nakatapos sa iyang kurso sa abogasya sa San Beda College niadtong 1973. 
Siya nagsugod sa iyang propesyon sa pagserbisyo sa gobyerno niadtong 1984 isip sekretaryo sa usa sa pipila ka mga komiteba sa Batasang Pambansa. 
Katapos sa Martial Law, siya nagsilbe nga sekretaryo sa komiteba sa 1986 Constitutional Commission. 
Niadtong 1987, siya gitudlo nga assistant provincial prosecutor sa probinsya sa Rizal. Siya nahimong huwes sa pipila ka mga korte sa 10 ka tuig usa siya natudlo niadtong 1997 ni kanhi Presidente Fidel V<pd>.</pd> Ramos isip presiding judge sa Branch 27 sa Regional Trial Court (RTC) sa Sta<pd>.</pd> Cruz, Laguna. 
Usa ka lumad sa Marinduque diin siya nakatapos sa iyang edukasyon sa elementarya ug sekondarya, si Leonida nakaangkon sa iyang kurso sa Bachelor of Arts sa Manuel L<pd>.</pd> Quezon niadtong 1969; Bachelor of Law niadtong 1973 ug Bachelor of Science in Business Administration niadtong 1983. 
Si Tagle ug Leonida mauy mihulip sa duha sa tulo ka mga bakante sa Comelec nga gibiyaan nila ni Commissioners Florentino Tuazon ug Resurreccion Borra kinsa miretiro sayo ning tuiga ug sa pagkamatay niadtong milabay nga Mayo ni Romeo Brawner. 
Ang uban nga mga myembro sa Comelec mao sila si Chairman Jose Melo ug Commissioners Rene Sarmiento, Moslemen Macarambon, ug Nicodemo Ferrer. 

<b>Cebuano News: DA nagsugod na sa mga kalihokan pagpa-hiuli sa Romblon</b>
Romblon (July 4) -- Si Secretary Arthur Yap sa Department of Agriculture (DA) nag-apod-apod na og mga liso ingon man mga abono alang sa mga mag-uuma sa Romblon agi og kabahin sa programa sa pangagamhanang Arroyo sa paghatag og dinaliang kasayon sa mga molupyo sa onse (11) ka rehiyon nga gikuso-kuso sa bagyong "Frank". 
Gilantaw nga ang maong kalihokan sa DA makatabang pagsagang sa kadaug sa agrikultura ug pangisda nga milapas og P7 Billion. 
Sa sayo niini, si Presidente Gloria Macapagal Arroyo misugo kang kalihim Yap sa pagpabilin dinhi aron maoy motan-aw sa nagapadayong relief efforts sa mga naapektahang probinsiya. 
Gimandoan ni Yap ang provincial manager sa National Food Authority (NFA) nga si Chito Padilla nga usbawan niini ang gidaghanon sa gipakatap nga bugas sa NFA. 
Si Yap mismo maoy nag-una sa pag-apod-apod sa bugas ug nakigsawo pa sa mga lideres dinhing dapita sa pagkaon sa isda nga gikan sa Odjongan, Tablas island, aron ipakita sa mga konsumedor nga luwas kan-on ang isda nga nadawi sa kadagatan sa Romblon bisan pa sa bagyo ug sa pagkalunod sa MV Princess of the Stars. 
Kauban ni Yap nga namahaw mao sila si Mayor Eddie Mazo sa Corcuera, Limuel Cipriano sa Concepcion, ug Robert Fabella sa Calatrava; DA Undersecretary Bernie Fondevilla ug regional executive director Tony Gerundio. 
Sa pag-inspeksyon ni Yap sa Odiongan Public Market, iyang nasayran nga grabe ang pagubos sa presyo sa isda gumikan ra usab sa pag-us-us sa demand kay dihay mga naunang mga tahu nga dili luwas kan-ong ang mga isda nga nakuha sa Romblon. 
Sa usa ka press briefing didto sa San Fernando, si Yap miingon nga ang padayon nga pag-testing sa mga tubig sa isla nagpakita nga walay agi sa endosulfan, usa ka ginadiling chemical alang sa pineapple plantation sa Mindanan nga nakarga sa nalunod nga barko sa Sulpicio Lines. 
Kini nagpasabot lamang nga walay pesticide leakage nahitabo, matud ni Yap, kinsa midugang pag-ingon nga ang water sample pagahimoon sa Bureau of Plant Industry sa kada 12 ka oras.   

<b>Cebuano News: Kalambuan sa Clark-Subic mas mopasulbong pa sa nasudnong pagtubo sa ekonomiya</b>
Subic Freeport Zone (July 5) -- Si Presidente Gloria Macapagal-Arroyo miingon kagahapon nga ang paglambo sa Clark-Subic corridor ngadto na sa pinaka-dasig nga international service ug logistics center sa rehiyon mas mopa-uswag pa sa national economic production. 
Sa iyang keynote speech alang sa "naming ceremony" para sa bag-ong nagama nga cargo vessel, ang M/V Argolikos nga hinimo sa Hanjin Heavy Industries Corporation Philippines (HHIC-Phil), ang Presidente miingon nga ang iyang panglantaw mao ang pag-"develop the Clark-Subic corridor into the most competitive international service and logistics center in the rgion." 
Ang languwang kaayo nga shipyard sa Hanjin dinhing dapita tipik ug kabahin sa Super Region Luzon Urban Beltway. 
Kining maong corridor kon agianan, sumala pa sa Presidente, "is the norther edge of the Super Regin that we call the Luzon Urban Beltway which extends all the way from Subic to Clark, through Metro Manila to CALABARZON (Calamba, Laguna, Batangas, Rizal and Quzon) to the Batangas port." 
Iyang gitumbok nga sukad sa pagkamugna sa Super Region, ang ekonomikanhong kalihokan sa Luzon Urban Beltway nakapalihok na sa "55 percent of national economic production," gumikan sa mga negosyo nga nahiluna nga miresulta sa mga trabaho ug mga livelihood opportunities palibot sa maong dapit. 
Usa ka mahinungdanon nga taytayan sa LUB, ang Subic, Clark, Tarlac Expressway (SCTex), nga bag-o pa lang gi-inagurahan sa Pangulo, naghatag sa mga negosyo og dakong kasayon sa ilang paglihok ngadto paingon sa Diosdado Macapagal International Airport diha sa Clark Freeport Zone, ug sa Subic International Port. 
"Businesses can now optimize the services of the Clark Airport and the Subic Port linked by a half-hour drive, like similar seaport-airport tandems across the region," ang Presidente nagkanayon. 







1







Title:Feature (3)
<b>1st Lanog Bisaya Songwriting Seminar: Undanon ug Malamposong Mipukaw sa Bisrakers</b>
Nemesio Burasca Sinangote
NAGPABILING buhi ug padayong milipang ang gimahal natong pinulongan nga Binisaya gumikan sa way pagkapuol nga pagkugi sa mga magsusulat ug sa daghan pang nagtukaw labi na gayod sa aktibong nanaglihok nga mga kapunongan sama sa Bathalad ug Dagang (DFI) nga kanunayng nangulin sa katunhayan sa atong literatura. Ug makapahimuot kaayong pamation nga ang maong mga pagbudlay nanakod ug nananga diha sa natad sa arte sa musika. Ngano? Kay kaingnon tag mapuo na gyod sa dayon ang musikang Sugboanon, apan makapahinangop paminawon ang pagtublaw og maayo sa daghang kantang Binisaya karon.
Bisag unsaon, di na gyod mapiog ang kusog nga bul-og sa Bisrock nga midagayday sa tibuok Kabisay-an ug Mindanao. Maingon natong usa kini ka timailhan nga napalgan na gyod ang dugay nang gipangitang musika nga tatak sa rakistang mga Bisdak. Ang pagkaylap sa maong matang sa musika nahisama sa usa ka nawalang inahan nga sa dihang napalgan, hugot nga gigakos ug gihangop sa mga anak. Ug padayon kining nagdilaab sa kainit. Sa kasamtangan, miabot nag dul-an sa usa ka gatos ka <i>Bisrock bands</i> ang naporma nga nagbase sa Sugbo, Bohol, Negros, Leyte, Davao, Surigao ug uban pang silingang mga lalawigan. Nanuyhakaw ug mingkatap sama sa libgos nga nagtagik sa Binisayang mga kanta nga may <i>genre</i> sa <i>rock, reggae, pop</i> ug <i>novelty</i>.
Apan natan-aw sa mga tigpaniid nga kadaghanan sa bag-ong sulpot nga mga <i>Bisrock band</i> daw nahimong ihalas sa lasang sa kaugalingon tang pinulongan. Wa na mahinultol kay lagi, taudtaod man gyong nalamat sa Iningles. Naglabi sa mga kantang Bisrock nga natagik wa gyod sa saktong gramar ug nagkayamukat ang pagkahan-ay. Nagkapandol-pandol. Wa na lang ganiy labot sa hisgot ang espeling. Pananglitan, ang mga pulong "kada" o "matag" nga gamiton sa "kada buntag" o "matag kaon", gihimo na mang "taga buntag" o "taga kaon" sa rakistang magtatagik nga mga batan-on. Kini ginagmayng sayop lamang apan kon mapasagdan, posible unya nga kini makatampo sa pagkatigaw ug pagkapiang imbes unta sa paglambo sa atong pinulongan.
Aron maagak ang batan-ong mga komposer ug dili magpadayon ang maong kasaypanan, namugna ang plano nila ni Myke Obenieta ug Lorenzo "Insoy" Niñal nga magpahigayon og usa ka <i>songwriting seminar</i> ubos sa pagdumala ug pagpasiugda sa Blangkong Papel Productions, usa ka <i>events outfit</i> nga nag-<i>promote</i> sa Sinugboanong buhat sa arte ug kultura pinaagi sa mga <i>workshop, seminar, concert</i> ug uban pang susamang kalihokan. Ang giplanong seminar gitumong aron magiyahan ang mga batan-on sa saktong paggamit sa pinulongang Binisaya diha sa pag-<i>compose</i> sa mga kantang Bisrock. Ug mao kadto, pila ray dagan sa panahon, na-<i>finalize</i> gyod ang maong plano.
SABADO kadto sa hapon. Petsa 21 sa Abril ning tuiga. Talisawop na ang Adlaw dihang sagol dagan ang akong linaktan nga mitungas subay sa sementado apan hagip-ot ug liko-likong dalan (igo lang maarang ang usa ka sakyanan) paingon ngadto sa naibabawng bahin sa bungtod nga nag-umbaw sa Mananga River didto sa Barangay Lawaan, Dakbayan sa Talisay. Alas 5:00 sa hapon mag-abot ang tanan sa dapit nga gikasabotan apan nauwahi kog diyotay kay alas 4:30 na ko mi-<i>off</i> sa kompaniyang gialagaran nga tua pa sa Barangay Paknaan, Dakbayan sa Mandaue nahimutang. Unya midagan pag hapit mausa ka oras ang biyahe sa <i>mini-bus</i> nga akong gisakyan gikan sa City Link Terminal sa Sugbo paingon sa Talisay gumikan sa sobrang kahuot sa trapiko.
Nag-abot ang akong gininhawa paghimuntog ko ibabaw sa bungtod. Apan wala ko kaayo matagad ang gibating kakutas kay mibantang sa akong panan-aw ang matahom nga duha-ka-andanang edipisyo sa Don Bosco Retreat House, ang dapit diin ipahigayon ang seminar. Wow, pagkanindot! Wa ko kapugong pagtuaw sa kaugalingon. Romantiko kaayo ang lugar nga gilibotan sa lapyong mga tanom ug bagang kakahoyan diin ang kabugnaw sa huros sa hangin mihingilin sa naghinobrang kaalindanga sa kuwaresma. Sa atubangan sa hilomong nagbarog nga edipisyo, makita ang dakong hawan nga nalukop sa lunhawng sagbot nga bermuda.
Wa ko maglangay. Dali kong misulod sa bildong ganghaan sa <i>retreat house</i> ug miduol sa duha ka lalaki ug babaye nga naglingkod duol sa lamesa.
"Way kapoy, Bay?" timbaya sa lalaking naglingkod nga nakamatikod sa akong paghangos. Wa dayon ko katingog. Gitutokan ko usa ang tawo. Unya kahinangop ko na man ug wa makatuo nga ang <i>frontman</i> sa sikat nga bandang Missing Filemon kalma ug yano kaayong mitagad kanako. Nagtingsi usab nga mikidhat nako si Archie Uy, ang <i>lead guitarist</i> sa Aggresive Audio. Ang babaye mao si Cheryl Baldicantos, ang direktor sa Blangkong Papel Productions.
"Sus, siga akong ilong, Bay," maoy akong tubag. Unya minghugyaw mig pangatawa. Tapos marehistro akong ngalan, gitultol ko dayon ang lawak didto sa taas agad sa numero sa yawe nga gihatag kanako ni Cheryl. Kaingnon kog ako ray nauwahi pero duna pay lain nga wa pa moabot.
Alas 6:00 na sa gabii dihang nagkapundok ang tanang nanambong. Unya gisugdan ang pagpaila sa kaugalingon sa matag partisipante pinangunahan ni Insoy. Nakita kong pulos gyod mga batan-on ang nangapil sa seminar nga nagagikan sa lainlaing grupo ug bandang Bisrock. Human makapaila ang matag usa, mi-<i>break</i> aron manihapon sa inandam na daang lamiang mga pagkaon didto sa hamugawayng kantina sulod sa <i>retreat house</i>.
Gisugdan ang pormal nga pasinati nianang 7:30 sa gabii tapos makapanihapon ang tanan. Maoy unang namulong ang premyadong magbabalak ug kolumnista nga si Myke Obenieta. Dinhi iyang gipasabot sa mga batan-ong nanambong ang kahinungdanon sa pagmahal sa atong pinulongang Binisaya ug ang saktong han-ay sa paggamit niini diha sa pagtagik og balak, sugilanon, drama, kanta ug uban pa aron ang minugnang obra molungtad ug dili mabalewala nga sarang ikapasigarbo sa nagsunod nga kaliwatan silbing bililhong bahandi sa atong kultura. Gipahimug-atan usab niya nga ang pagtukaw sa mga magbabalak, magsusugilanon, musikero ug uban pang alagad sa nagkalainlaing natad sa arte mao gayod ang tig-ugmad sa kultura. Siya mipahinumdom ug mitambag sa mga batan-on nga kinahanglan gikan gayod sa kasingkasing ang pagkahilig sa pagtagik og Binisayang mga kanta. Dili lang tungod kay gustong mosikat gumikan sa hilabihang pag-uso sa Bisrock.
"Kinahanglan gyong magbantay, magmatngon ug maniid aron makamugna og matahom uyamot nga obra sa balak, sugilanon ug labi na gyod sa pagtagik og kanta," panapos sa premyadong magbabalak.
Tangkod nang alas 10:00 sa gabii nahuman ang pagpamulong ni Myke dayong balik niini ngadto sa Dakbayan sa Sugbo. Nag-iyahay pagtultol ang mga partisipante sa tagsa-tagsa ka lawak nga <i>airdonditioned</i> aron mamahuway. Apan ako wala dayon makatulog. Kauban si Archie Uy, Allan Talledo (<i>frontman</i> sa Session of the Fighters), Bernard Fario (bokalista sa Ossified), Ian Zafra (gitarista sa Sheila and the Insects), ug si Insoy, nagtapok mi sulod sa usa ka bakanteng lawak ug didto gisugdan pagtagay ang duha ka taas-og-liog nga Emperador nga ilang gipalit sa sayo pa nianang hapon. Maoy nahimong sumsoman sa korum ang naabot nga kalamposan sa Bisrock nga gihangop og maayo sa mga tawo labi na ang pagkaylap niini ngadto sa silingang mga dapit sa Kabisay-an ug Mindanao. Wala usab makaipsot sa hisgot-hisgot ang mahitungod sa sinulat ni higaladagang Omar Khalid nga "<u>Ang Sugbo sa Mata ni Insoy</u> (Bisaya, Abril 18, 2007).
Nagpanglingo si Insoy nga nakadayeg sa maong sinulat ug gibatig garbo nga nahimong kabahin sa gihisgotan sa bulawanong panid sa magasin nga matod pa niya maoy namat-an niyag kabuot. Hangtod nakuryoso siya kinsa si Omar Khalid. Ako siyang giingnan nga si Khalid batan-on pa kaayo apan usa sa mga tang-an nga magbabalak kinsa bag-o lang gipatawag sa Malakanyang aron tunolan sa pasidungog gumikan sa matahom niyang obra sa pamalak. Hapit na mag-alas 2:00 sa kadlawon dihang hingpit nga natilok ang kataposang ipis sa Emperador nga tubig lang ang tsiser.
Alas 8:00 sa buntag nagsugod ang seminar nianang pagkaugma sa adlawng Domingo. Mao nay namulong si Lorenzo "Insoy" Niñal, ang <i>frontman</i> sa establisadong <i>Bisrock band</i> nga Missing Filemon. Gawas nga <i>singer-composer</i>, si Insoy usa usab ka notadong essayist ug magsusulat sa Iningles. Siya kasamtangang nag-alagad isip <i>copy editor</i> sa Sun*Star Daily sa Dakbayan sa Sugbo.
Maoy iyang gituki ngadto sa mga nanambong kon unsaon nga makahan-ay og maanindot nga liriko diha sa tinagik nga kanta ingon man ang pagpangaplag og matahom nga melodiya nga dunay kinabuhi. Mitambag siya sa bag-ohang mga <i>songwriter</i> nga dili dayon mangambisyon sa pagtagik og komplikadong obra nga mosangpot lang hinuon sa di maayong resulta. Siya miingon nga simple lang nga obra ang angayang tutokan sa usa ka bag-ohan kay naa nagtago luyo sa kayano ang katahom.
Wa usab siya molimod ug mapaubsanong miangkon nga ang mga kantang <i>hits</i> sa Missing Filemon sama sa Suroy-suroy, Sine-sine, Inday, Langit, Harana, Prinsipal ug daghan pa, dako kaayog impluwensiya sa Eraserheads, ang <i>legendary Pinoy rock band</i> nga gipangulohan ni Ely Buendia (nangulo karon sa grupong Pupil) sa wa pa kini mabungkag niadtong sayong bahin sa dekada dos mil. Kahinumdoman nga ang Eraserheads mao lang ang bugtong banda sa tibuok Asya nga gitunolan og pasidungog didto sa Amerika gumikan sa pagdaog niini sa usa ka prestihiyosong ganti sa natad sa arte sa musika.
Sunod nga gituki mao ang kabahin sa <i>musical arrangement</i> nga gibatbat ni Ian Zafra, <i>composer</i> ug <i>producer</i> gawas nga gitarista sa bandang Shiela and the Insects. Ang iyang grupo maoy kadungan sa Stagecrew ni Romel Tuico ug ang sikat na kaayo karong Cueshe sa dihang nanimpalad sila sa Manila. Bisan sa kadaghan na sa pasidungog nga iyang nadawat sa natad sa musika, apan nagpabilin siyang hilomon ug kalma. Undanon kaayo ang mga kasayoran nga iyang gipaambit.
Iyang gisugilon sa mga nanambong ang mahinungdanong kahibalo nga makatabang sa mga <i>aspiring songwriter</i>. Tagsa-tagsa niyang gidetalye paghisgot ang mga aspetong teknikal sa <i>musical arrangement</i> sama sa <i>song structure, style, dynamics, tempo, harmony</i> ug daghan pa kaayo. Apan ang labing nakapaikag sa tanan niyang gihisgotan mao ang mahitungod sa kon unsaon pagpa-"<i>copyright</i>" sa tinagik nga kanta sa labing sayon ug labing daling paagi nga dili na kinahanglang mogasto og dako gumikan sa makuting proseso ug sa pag-adto didto sa Manila.
"Tapos gyod ma-record ang kinompos nga kanta, isulod dayon sa <i>brown envelope</i> ang CD uban ang <i>lyrics</i> niini. Ihulog sa <i>post office</i> isip <i>registered mail</i> unya i-<i>self address</i> o ipadala ngadto sa ikaw mismo nga tagsulat o nag-<i>compose</i>," nagkanayon si Ian Zafra. "Timan-i nga kon madawat na ang gi-<i>mail</i> nga <i>brown envelope</i> gikan sa <i>post office</i>, kinahanglang dili gayod kini ablihan bisan kanus-a. Kini unya ang mahimo nimong ebidensiya o pruyba didto sa korte nga ikaw ang orihinal nga nagmugna sa maong obra sa higayon nga dunay laing mangangkon o mangopya sa tinagik nga kanta," dugang pa niya. Kinahanglan gyod kuno nga kini buhaton sa usa ka kompositor gumikan sa daghan na kaayong kaso sa pagpangopya o pagpangangkon sa ubang hingtungdan.
Lain pang gibutyag ni Ian mao ang daghan untang madawat nga <i>royalty</i> sa usa ka magtatagik sama sa <i>public performance royalty, mechanical royalty, synchronization royalty, derivative work royalty</i> ug <i>print music royalty</i>. Apan matod niya, kadaghanan sa mga kompositor wala makapahimulos sa mao untang mga kaayohan gumikan sa kawalay alamag bahin niini.
Ang kataposang gituki mao ang kabahin sa rekording nga gipasabot ni Pol Cañada, ang tag-iya ug tagdumala sa Zubbo Recording Studio nga naa mahimutang sa dalan Escario, Dakbayan sa Sugbo. Sa barog ug hitsura pa lang daan ni Pol, dili malalis nga usa usab siya ka musikero. Gani, ginganlan man sa kadaghanan og "burikat sa tokar" kay siya usa man ka aktibong membro sa nagkalainlaing grupo sa establisadong mga banda nga nagbase sa Sugbo. Ang estilo sa iyang buhok naglambod sa kagubot apan nagsapwang og lawom nga ekspresyon sa arte sa musika sama sa buhok sa rebelyosong <i>legendary Jamaican singer</i> ug <i>reggae music icon</i> nga si Bob Marley.
Natan-aw ni Pol base sa iyang kasinatian nga kadaghanan sa bag-ohang mga batan-on ilabi na gyod sa mga <i>Bisrock songwriter</i>, magdali-dali pagparekord sa ilang na-<i>compose<i> nga kanta kay <i>excited</i> lagi nga ikaduso dayon ngadto sa mga <i>FM radio station</i> kay naghinam-hinam (nakasinati sab kining tagsulat) nga madungog dayon sa kahanginan. Apan matod niya, kini nag-usik lang gyod sa kahago, panahon ug sa kantidad nga nagasto sa rekording kay ang pagdali-dali mosangpot man gyod sa bati nga resulta. Kon duna may mga mahiligon sa musika nga buot moparekord sa tinagik nilang mga kanta, siya misugyot sa pagbuhat ning mosunod: 
- praktisan ang kanta sa dili pa irekord.
- kon dunay igong panahon, magpraktis kada adlaw.
- paminawon og maayo ang <i>final musical arrangement</i> ug hibaw-on ang mahitabo sa kanta tapos unya sa rekording;
- ug labaw sa tanan, kon mahimo, dili limitahan ang <i>budget</i> aron maabot ang sakto ug taas nga kalidad sa rekording sa gihagoang obra.
Lapas na sa alas 4:00 sa hapon nahuman ang seminar nianang adlawng Domingo. Tapos mahatag ang sertipiko sa pag-apil sa matag partisipante, nanag-iyahay kami pagpamutos aron mamauli. Sa dayon na namong biya sa romantiko ug makawiwiling dapit nga gitarokan sa Don Bosco Retreat House, gitagsa-tagsa ni Insoy pagpig-it ang mga kamot dungan ang pagpikpik sa abaga sa matag usa kanamo uban ang pabawon nga panghinaot nga molipang ug molambo pa unta ang musikang Bisaya pinaagi sa among nakat-onan sa maong seminar.
Unya malipayon kaming tanan nga nanglugsong gikan sa bungtod dala ang bag-ong kaisog nga makatampo pagpalabong sa tanaman sa musikang nag-unod mismo sa kaugalingon tang pinulongan.







5







Title:News (3)
<b>Rebelde sa Negros papas na ning tuiga: CentCom</b>
DRT 
02 June 2008

PANGULO sa Central Command (CentCom), Lt<pd>.</pd> Gen<pd>.</pd> Pedro Ike Inserto, nisaad nga sa ikatulong quarter ning tuiga hingpit na nilang limpyonhan sa mga rebelde ang tibuok Negros.

Matod ni Inserto nga sa iyang 16 ka adlaw pa lang nga paglingkod, nakita nga dili pa mahuman ang ikatulong quarter ning tuiga hingpit na nilang malipyohan ang isla sa Negros sa mga rebeldi

Si Inserto nitaod sa miaging aldaw og medalya sa sundawo nga nasamdan atol sa engkuwentro sa militar ug mga rebelde sa Sta<pd>.</pd> Catalina, Negros Oriental.

Niadtong Martes, alas 3:00 sa hapon, ang mga sundawo sa 79th Infantry Battalion nilusad og operasyon sa paggukod sa mga rebelde. Hinungdan nga ilang naabot ang dakong kampo sa mga rebelde nga nahimutang sa sityo Avocado, Barangay Talalak.

Atol sa engkuwentro namatay si Private First Class Jessie Nolino ug nasamdan sa iyang tiyan si Bertito Reyes kinsa naa karon sa tambalanan sa Central command nagpaalim sa iyang samad.

Niadtong Sabado, ang pangulo sa CentCom nga si Lt<pd>.</pd> Gen<pd>.</pd> Pedro Ike Inserto nitaod og medalya ngadto kang Reyes.

Matod niya, ang purple nga kolor sa medalya talagsaon ra nga makuha sa usa ka sundawo.

Si Reyes nipadayag og kalipay nga gitauran og medalya sa iyang mga labaw, apan nasubo usab siya tungod kay ang iyang sulod nga higala ug partner sa matag operation nga si PFC Nolino nga namatay. 

<b>4 ka opisyal mitahan, mipyansa</b>
Joseph Elvir C<pd>.</pd> Tubilan
17 June 2008

NALUTSAN og warrant of arrest gikan sa Sandiganbayan ang mga engineer sa kagamhanan sa Mandaue City nga nalambigit sa giingong overpricing sa decorative lampposts nga gipangtaod atol sa 12th ASEAN Summit.

Hinuon, gawasnon na kagahapon sa hapon sila si kanhi Mandaue City Engineering Officer-in-Charge (OIC) Hedelisa Latonio, Assistant City Engineer Gregorio Omo, Engrs<pd>.</pd> Mario Gerolaga ug Rosalina Denque human tagsa-tagsa silang nipiyansa sa Regional Trial Court (RTC) sa giatubang nilang kasong paglapas sa Anti-Graft and Corrupt Practices Act.

Ang ikalimang opisyal nga nalakip sa nalutsan og warrant of arrest nga si Engr<pd>.</pd> Alfredo Sanchez gipangita pa kagahapon sa mga ahente sa National Bureau of Investigation (NBI) gikan sa Manila kay wa pa nila igkita ug wa usab motahan.

Silang Latonio ug kaubanan boluntaryo nga ningtahan sa buhatan sa NBI 7 kagahapon sa buntag tungod sa awhag sa ilang abogado nga si Atty<pd>.</pd> Gloria Lastimosa-Dalawampu.

Si Dalawampu nasayod nga anaa na ang ilang warrant of arrest nga gipakanaog sa 2nd Division sa Sandigabayan ubos sa chairman niini nga si Justice Edilberto Sandoval.

Samtang nitahan ang mga opisyal sa buhatan sa NBI tibuok adlaw kagahapon, si Dalawampu niasikaso sa ilang release order nga gipirmahan ni RTC Judge Ramon Codilla human tagsa-tagsa silang nipiyansa sa kantidad nga P30,000.

Si Dalawampu nga nahinabi sa dyLA nipasabot nga bisag ang kaso nga giatubang sa iyang mga kliyente atua gisang-at sa Sandiganbayan nga nagbase sa Manila puwede mopiyansa sila nganhi sa korte sa Sugbo, apan, gikinahanglan nga anha sa RTC.

Nitataw siya nga gikinahanglan nila ang warrant of arrest alang sa iyang mga kliyente aron molihok na ang ilang kaso ug mapahigayon na nila ang sunod nga mga lakang sa ilang depensa.

Human ning giisyu nga warrant of arrest, ipahigayon na ang arraignment sa kaso apan wa pay gitakda nga petsa ang Sandiganbayan alang niini.

Sa di pa mapahigayon ning arraignment o kaha mahitabo na, si Dalawampu nagtinguha nga mosang-at og motion for reconsideration o kaha motion for reinvestigation sa Office of the Ombudsman.

Apan, gikinahanglan nga mangayo pa silag permiso sa Sandiganbayan nga maoy naay hurisdiksyon sa kaso karon.

Wa mohatag og detalye ang abogado kon asa niining duha ka mga mosyon ang ilang giandam kay padayon pa silang nagtuon kon unsa gyud ang haom niini nga ilang masang-at pabor sa depensa ning mga engineer sa dakbayan sa Mandaue.

Nasayran, nga sila si kanhi Mandaue City Mayor Thadeo Ouano uban nilang Latonio ug kaubanan lakip ang mga opisyal sa Lapu-Lapu City ug Department of Public Works and Highways (DPWH) gipasakaan og mga kaso tungod sa giingong pagpasobra sa presyo sa lampposts nga gipangtaod sa mga karsada nga giagian sa mga delegado sa 12th ASEAN summit. 

<b>'Gunman' gustong buhian sa NBI-7</b>
JECT
17 June 2008

GUSTO sa gipasanginlang nipusil kang Atty<pd>.</pd> Richard Sison nga mogawas na siya sa iyang pagkabilanggo sa National Bureau of Investigation (NBI).

Si Nemuel Sumabong pinaagi sa iyang abogado nga si Atty<pd>.</pd> Wendell Quiban nisang-at og pleading ngadto kang Assistant Cebu City Prosecutor Noel Cellona kagahapon nga nag-awhag nga buhian ang iyang kliyente.

Wa mohatag og kopya si Cellona sa pleading ni Sumabong apan namahayag kini nga ang NBI gihatagan og igong panahon aron makatubag niini.

Apan, gikatakda nga mosumiter sa iyang counter-affidavit si Sumabong ugmang adlawa.

Gikataho nga si Quiban buot nga si Sumabong makagawas na gikan sa kustodiya sa NBI kay ang pagsikop niini wa moigo sa hot pursuit operation ug way warrant of arrest alang niini.

Niadtong Hunyo 10, mga 20 ka adlaw human sa pagpatay sa abogado ni Lapu-Lapu City Mayor Arturo Radaza, nasikop si Sumabong sa mga ahente sa NBI 7 didto sa Barangay Camputhaw dihang positibong gitudlo sa mga saksi.

Adunay duha ka mga testigo ang NBI nga nagtudlo kang Sumabong nga maoy nipusil kang Sison niadtong Mayo 21.

Apan, may mga testigo usab si Sumabong nga nipadayag nga dihang atol sa hitabo, nag-duty siya isip security guard sa usa ka establisemento sa may dalan Magallanes, siyudad sa Sugbo. (JECT)

<b>'Daboy' namatay sa cancer</b>
GMA News TV
08 June 2008


ANG action star nga si Rudy Fernandez namatay sa pancreatic cancer sayo kagahapon sa buntag. Siya nagpanuigon og 55-anyos.

Ang aktor namatay samtang siya natulog. Hapit na moduha ka tuig na siyang nag-antos sa cancer.

Si Fernandez namatay mga alas 6:15 sa buntag, wa pay buwan sukad siya gidala balik sa iyang balay gikan sa ospital.

Usa ka healing mass nga gitambungan sa daghan niyang mga higala sa Christ the King Church sa Quezon City niadtong Mayo 10 gipahigayon alang kaniya.

Gipahugtan ang seguridad sa Heritage Memorial Park and Crematorium agig pangandam sa magbaha nga fans ug celebrities sa haya sa aktor.

Temporaryong sirhan ang crematorium aron ang makabilar og una mao ang mga kabanay ug suod sa aktor.

Ang iyang asawa nga si Lorna Tolentino nidumili sa pagpa-interview.

"Mabuti namatay siya sa pagtulog, talagang hirap na siya. Di niya kaya, di makatayo," matod ni Lolit Solis, iyang manager, nga gikutlo sa gma-7 website.

"Pagdating sa bahay, iba na. Di na nakakikilala, hinang hina na," nidugang si Solis.

Siya niingon nga di makaako si Fernandez nga magtan-aw sa tawo nga maghilak alang kaniya, sama sa iyang anak nga si Mark Anthony Fernandez nga wa dayon pasudla sa lawak kay nakit-an kini niyang nihilak dihang unang nakakita kaniya.

Si Fernandez, nga nailang Daboy, natawo niadtong Marso 3, 1953, anak sa film director nga si Gregorio Fernandez.

Nagsugod siya sa iyang kinabuhi sa showbiz niadtong 1970 isip tinun-an sa University of Sto<pd>.</pd> Tomas.

Nahimo siyang inila isip action star sa "Bitayin si Baby Ama" sa 1976 ug nahimo pa gyud nga mas inila sa pelikulang "Ang Leon, Ang Tigre at ang Alamid" sa 1979.

Naila sab siyang nidala sa papel sa tinuod nga kinabuhi nga mga karakter, sama sa "Markang Bungo" sa 1992.

Nidaog siyag duha ka Famas Best Actor awards sa action films nga "Batuigas...Pasukuin si Waway" sa 1984 ug "Victor Corpuz" sa 1988.

Si Fernandez dunay usa ka anak nga si Mark Anthony Fernandez kang aktres Alma Moreno ug laing duha ka mga anak sa aktres nga si Lorna Tolentino.

Nidagan siya isip mayor sa Quezon City ubos kang kanhi presidente Joseph Estrada sa Pwersa ng Masa apan giparot siya ni Feliciano Belmonte Jr<pd>.</pd> 

<b>undawo nga hubog 'nanion'</b>
FVQ
08 June 2008

KALAPASAN sa illegal possession of firearms ang atubangon sa usa ka sakop sa Philippine Army nga giakusahang nanion sa mga tawo sa terminal sa bus sa lungsod sa Catmon, Sugbo.

Kini nahitabo niadtong Biyernes sa mga ala 7:15 sa gabii sa barangay Midway sa stop-over sa mini bus.

Gikataho nga hubog si Private 1st Class John Arc Bondoc, 37, taga barangay Ocho, lungsod sa Tuburan, sakop sa PA 7TH Infantry Battalion sa lalawigan sa Negros Oriental.

Si Bondoc nakuhaan og duha ka homemade .45 kalibre nga pistola, usa ka silencer, duha ka mga magazine sa <pd>.</pd>45 caliber ug upat ka mga bala niini.

Base sa initial nga imbestigasyon sa Catmon police station nga naalarma ang mga tawo sa stop-over sa mini bus sa dihang kalit lang nga nanion sa iyang gidala-dala nga armas si Bondoc.

Usa ka concerned citizen ang nangayo og police assistance hinungdan nga nitubag sa armed person alarm ang kapulisan.

Sa dihang gipangayoan sa mga dokumento ingon man permit si Bondoc sa iyang mga gidala-dala nga armas, napakyas siya sa pagpresentar.

"Kanang mag-inom angay ana ibutang sa tiyan ug di sa ulo," pulong pa sa hepe sa Catmon Police Sr/Insp<pd>.</pd> Alvin Balio sa interview. 

<b>Anak sa mayor ang misuway pagpangilkil?</b>
Vincie L<pd>.</pd> Monterde
08 June 2008

DI motuo si Mayor Socrates Fernandez sa dakbayan sa Talisay sa mga pasangil nga nangilkil ang iyang anak nga si Joavan sa negusyante og uling nga gidakop niini niadtong Huwebes sa gabie.

Nipasalig hinuon ang mayor nga iyang ipasusi ang mga pasangil batok sa iyang anak.

Ang negusyante og uling nga si Rodrigo dela Torre, 48, minyo nga taga Camp-7, Minglanilla, Cebu kauban sa driver sa iyang truck nga si Jonel Rosales, 23, taga Lagtang, Talisay city nagpa blotter sa kapulisan sa Talisay kay gisakmit ni Joavan ang ilang i-deliver unta nga uling, delivery permit ug ang driver's license.

Si dela Torre nipasangil nga ang insidente nahitabo didto sa sityo Nonoc, Tabunok ug gigukod ang ilang sakyanan ni Joavan.

Nangatarungan si dela Torre nga nakapakita sila og permit ngadto kang Joavan apan wa kini manumbaling ug gipadala ang iyang truck nga puno sa uling sa City Hall ug gisakmit.

Nitumaw ang mga huhungihong nga buot kilkilan sa batan-ong Fernandez ang negusyante sa uling apan wa kini makahatag sa kantidad nga gipangayo.

Apan ang pasangil wa mabutang sa blotter sa kapulisan.

Si Mayor Fernandez sa report sa dyAB niangkon nga nihatag siya og permit niadtong mga negusyante og uling ug kahoy apan dunay limit sa gidaghanon.

Kutob lang sa 30 ka sako ug 30 ka bugkos nga kahoy ang mahimo nga ma-deliver.

Ang mayor niingon nga iyang susihon kon nakalapas ba sa iyang kamanduan ang negusyante og uling nga nipasangil sa iyang anak nga nisakmit sa iyang karga.

Matod sa mayor nga kon iyang mamatud-an nga dunay kalapasan nga nahimo ang negusyante, iyang itugyan sa Department of Environment and Natural Resources (DENR) ang mga nasakmit nga mga sinakong uling.

Apan pipila ka mga nakasaksi sa nahitabong pagpanakop ni Joavan nahibung kon unsay katungod niini nga magpulis pulis.

Daghan nang higayon nga ang batan-ong Fernandez gipasanginlan og pangilkil apan way nibarog alang sa pagpasaka niini og kaso.

<b>Mabdos gipriso; hapit makuhai</b>
JFT
08 June 2008

MABDOS uban sa laing 20 ka mga babaye nga gituohang boring nasikop sa saturation drive sa mga barangay tanod sa Kalubihan, siyudad sa Sugbo sa miaging gabii.

Ang maong mga babaye maoy mag-estambay sa dalan Colon ug Osmena blvd<pd>.</pd> matag gabii aron pagpangita og kustomer.

Si "Rosanna," 27, taga siyudad sa Carcar, daling gidala sa Cebu City Medical Center (CCMC) nianang alas dos sa kaadlawon human mangluspad sa dihang gisulod sa bilanggoan.

Didto makompirmar sulod sa tambalanan nga mabdos diay siya og tulo ka mga buwan.

Tungod sa kalisod sa panahon nagpadayon siya pagbaligya sa iyang pagkababaye bisan pa man sa iyang sitwasyon.

Lakip sa nasikop mao ang tulo ka mga babaye nga nagpangidaron og 18 anyos, nagpaila nga sila si "Sheila", "Kimberly" ug "Reena".

Ang taas og edad nga nalakip sa nadakpan mao si "Jenly," 41, taga brgy. Talamban, siyudad sa Sugbo.

Si SPO1 Wilfredo Salaza sa Carbon police niingon nga gilusad sa mga barangay tanod sa Kalubihan ubos sa pagpangulo sa hepe nga si Melecio Ferrer ang lakang.

Gihimo ang operasyon human nibalik na usab paghitak ang mga babaye nga mugbo og lupad nga magsuroysuroy sa downtown area.

Kasong bagransya ang gipasaka nga sumbong batok sa mga dinakpan. 







1







Title:Feature
<b>Mga Bisayang Mananayaw sa Uropa: Mikudlit og Nag-Arkong Timaan alang sa Kulturang Pilipinhon</b>
Marcelo A<pd>.</pd> Geocallo

MAKAPAHINGANGHA ang talagsaong kadasig nga gibatonan sa usa ka magtiayong Pilipinhon, nga sa panahon nga gigugol nila ang tipik sa ilang kinabuhi didto sa laing kanasoran partikular sa Germany diin nag-migrante sila sukad pa sa dekada 70, gibahinan pa gayod nilag oras luyo sa kahagip-ot ug kabililhon sa ilang panglihok-lihok sa inadlaw-adlaw nilang mga gimbuhaton tubag sa kaakohan sa ilang pagpanarbaho; sa sama, gipakayab nila ang bandilang Pilipinhon pinaagi sa lumadnong mga sayaw nga gimanggad sa tabunong kaliwat.

Ang magtiayon nga gitumbok niining asanyas nangalagad sa usa ka tambalanan nga iyaha sa gobyerno sa Germany diin ang asawa usa ka nars, si Pelosia Bingil sa kadalaga nga taga Libunga, Cotabato samtang ang bana usab nga si Rodrigo Mario C<pd>.</pd> Mercado taga San Isidro, San Fernando, Sugbo. Sa pagkakaron, managsama silang retirado, apan ang gugma nila sa pagpangulin sa usa ka pundok kanunay nagpangdagpi sa ilang kahiladman; ug ang garbo nila sa ilang pagka Pilipino pabiling makanunayong nagdangilag sa gipuwawan nilang kadasig.

Sa ilang paglangyaw ngadto sa Germany, daan na nga gilukim sa maong magtiayon ang usa ka mahimsog nga laraw. Ang unang lakang nga ilang gihimo mao ang pagsum-ok sa mga Filipino community aron sa pagpangalap, sa ingon, makatigsik ug makasuta kinsa kadtong mga Bisdak nga adunay talento sa pagsayaw ug pag-awit.
Mao kadtoy sinugdanan sa paghulma ug pagtibuok nila sa mga Bisayang mananayaw sa Europe ug giparehistro nila nga "The Filipinas Dance Troupe" nga nanukad sa Germany. Sa pakisayod ning tagsulat kang Inday Luz, angga ni Ginang Mercado sa panagkabildohay namo sulod sa ilang panimalay sa Stuttgarterstr. 111, 71522 Backnang, Germany, atol sa ulahi namong pagbiyahe sa hinapos sa 2004; nasuta nako ang kasinsero nila sa ilang tinguha sa giila nila nga kawsa sa pagpakayab sa bili sa kulturang Pilipinhon.

"Halayo kami sa atong nasod, busa sa ingon na lamang niining paagiha nga pagamton namo sulod sa among kasingkasing ang gibahandi natong kultura." Way liko-liko nga gidaylang niya ang lanubo niyang katarongan. Ug hanoy siyang misumpay sa pag-ingon, "Para namo ni Rody (angga sa iyang bana), obligasyon sa usa ka Pinoy ang pag-amuma kanunay sa mga mithi sa iyang kagikan. Dinha man ugod nato mahipalgan ang tinuod nga identity sa atong pagka tabunon."

"Maayo gani, Day Luz, kay nakapa'g kag mga mananayaw nga sama nimog pagbati?" nako pa nga gisikdo sa kahingangha.

"Gabayan, Brod Mar, gabayan ang gilatid kong sukaranan," niya pa nga gipaigot ang iyang sekreto. Sa dayag wa niya ilibkas, apan mga tudling hinuon sa iyang balak ang gipabati niya kanako: The group needs a someone to lead who is patient / And has time to offer and consider problems- / A granite one who doesn't dictate in all moments / But willing to share whatever endowed talents.

Wa sab hinuon ko mahibulong sa iyang kabalaknon tungod kay napatikan na man siyag tulo ka balak sa Bisaya sa panahon ni Editor Nazario D<pd>.</pd> Bas.

Pinaagi sa mao nilang pundok, makahatag usab kinig katumanan kon unsaon nila pag-abag sa pagpatunhay sa kaugmaon sa kulturang Pilipinhon. Ug busa, way puas ang pagpahanas ni Inday Luz sa iyang mga sakop. Gihinasa niya sila sa inantigo nga pamukway sa mga kamot.

Sa kumpas ug undak-undak sa mga tiil ug pagpanguma sa mga lapalapa agad sa tayming sa duyog sa musika. Paghiyod-hiyod sa lawas, kiling-kiling ug kiay-kiay. Sa lakad, gihipno nila ang katuyoan. Ug nagbunga ang tanan nilang paningkamot. Gidawat sila sa katilingban nga gisabak sa naglawod nga pagakpak.

Sa ilang mga pasundayag, dili gayod mawani sa ilang talaan ang "Pandanggo Sa Ilaw", "Salakot", "Maglalatik", "Tinikling" ug uban pang mga sayaw sa kaliwat ug sa ubang mga tribu, sama sa Hawaiian, Moslem, Tahitian nga naglakip usab sa mga sayaw nga naghulad ni Maria Clara ingon sa mga kasayahan nga komun nga gisaulog sa kabaryohan labi na sa panahon sa pangilin ug seremonyas sa mga kasal. Ingon niana kamabulokon sa ilang mga pasundayag sanglit sangkap man sila sa kahimanan nga magpalutaw sa numero sa ilang gipasundayag ug mopabulto sa gisaling-it nga mga mensahe niini sama sa pagsayaw nila sa "Polka Sala" ug "Polka Alegreto". Dinhi gipaluta gayod nila ang tinuod nga kulturang Pinoy.

Sa lainlaing rehiyon sa ubang mga nasod sa Uropa, labi na sa mga komunidad nga gilus-an sa mga Pinoy, kanunay nilang pinigon sa pagdapit ang "The Filipinas Cultural Dance Troupe". Nagsugod sila sa ilang mga pasundayag kaniadtong Abril 7, 1976. Ug gani, hangtod ning mga adlawa naghingusog gihapon ang ilang mga pasundayag. Sa 1993, mipasundayag sila sa Siyudad sa Roma; Oberhausen, Germany (1994); Vienna, Austria (1995); Zurich, Switzerland (1996); Paris, France (1998); Brussels, Belgium (1999); Milan, Italy (2000); London, sa ikaduhang higayon (2001); Bonn, Germany (2003); Rotterdam, Netherlands (2004). Nakapasundayag na usab sila sa Greece ug sa Malta, ingon man usab sa Berlin, Germany.

Kining dakong kahimoan sa magtiayong Mercado, kanunay gipaluyohan sa ilang mga anak: Rudiel Bernard, Rody Martin, Mitzi Jean ug Joey Anne. Ug usab, sa ilang mga umagad: Anita, Mimi ug Diether.

Ang ikatulo namong anak ni Dolly nga si Maryola, kanunay makasalmot sa mga okasyon sa "The Filipinas Cultural Dance Troupe" sanglit atua man siya didto manimuyo. Ug kon sangpiton, dili gayod usab siya makahikaw kanila.

"Lamang adunay angay pangandaman," gipatuod ni Inday Luz kanako ang iyang gikabalak-an. "Ug kini, gisugdan na nako sa pagsagang. Ayha pa diay mangurap kon mokilat na?"

"Bitaw," paundayon nako. Ug gipaabot nako ang pagtibway niya sa linugdangan.

Niya pa, "Aron dili mohulpa ang bul-og sa kusog sa pundok, gikinahanglan ang pag-umol og bag-ong mga mananayaw diha sa ling-on sa mga batan-on aron damlag, mao na usay mohulip unya niadtong nanag-una nga gitaptan na sa taya sa panahon."

Ang maong obserbasyon ni Ginang Pelosia Mercado nag-umog sa kamatinud-anon nga gimatuod sa iyang kasinatian. Igo na lang nakayuhom ang masinaboton ug maabagon niya nga bana, si Brod Rody.

<b>Ang Dalaygong Misyon sa SWU Medical Alumni Association, USA</b>
Mariano V<pd>.</pd> Tuyor


SINUGNIBAN sa pinunpon nga kadasig, natukod kining kapunongan sa mga doktor nga nagtapos sa Southwestern University nga atua na mangalagad karon sa Amerika. Naghugpong sila aron hiniusang ipatigbabaw ang kainit sa malumong kasingkasing alang sa paghatag og serbisyo sa kadugo nga Pilipinhon. Kini gipamatuod sa batid ug hanas nga mga Bisayang doktor nga atua na magpraktis sa ilang propesyon sa Amerika apan wa gihapon ihikaw ang ilang pagtabang sa kaigsoonang ania sa atong yutang natawhan labi na kadtong nag-ilaid sa kalisod.

Dako ang ilang gikatabang sa pagpasiugdag programang scholarship alang sa kabos mga nga estudyanteng di makasugakod paggasto sa pagkuhag kursong medisina.

Laing usa sa dagkong mga proyektong gilusad sa asosasyon mao ang medical-surgical mission. Kining libreng serbisyong medikal nga gihatag ngadto sa kaigsoonang Bisaya labi na gayod niadtong di makaabot sa pagpatambal sa ilang balatian, maoy tawhanon (humanitarian) nga kaakohan nga wa nila idinawo.

Gawas sa scholarship ug medical-surgical mission, mihatag usab ang asosasyon og dakong donasyon ug suporta alang sa konstruksiyon sa Sacred Heart Charity Hospital sa Southwestern University, Cebu City. Dalaygong buhat kining ilang gipakitang pakigtambayayong alang sa kaugmaran sa natad sa medisina.

Gipanday usab ning maong asosasyon ang malig-ong panaghiusa pinaagi sa pagtinabangay sa usag usa. Gilatid ug gihingusgan sa SWU Alumni Association, USA ang pagtabang ngadto sa nangita pag trabaho labi na kadtong bag-ohay pa lang miabot sa Amerika nga mga gradwado sa Southwestern University.

Nagkahiusa ang mga membro panahon sa kalipay ug kasub-anan. Gikongkretog maayo ang kalig-on sa ilang panaghiusa pinaagi sa pagsaulog sa tinuig nga reyunyon, pagpahigayon og kombensiyon, pagdasig ug pagpahalipay sa kaubanan nga nanagpakadawat og awards, honors ug promotions, pagpahayag og pahinungod sa mga nagsaulog og birtdey, kasal ug anibersaryo.

Gipahigayon ang masayon nga komunikasyon sa matag membro pinaagi sa networking sa telepono o computer internet via e-mail.

Ang Southwestern University Alumni Association, USA nakigtambayayong usab sa laing dakong kapunongan, ang Bisaya Medical Association, nga gihugpong sa tanang mga Bisayang doktor nga atua na sa Amerika. Unang presidente ning maong asosasyon mao si Dr<pd>.</pd> Alfonso Dampog nga gisundan ni Dr<pd>.</pd> Procopio Yanong. Dayon nasundan pa sa laing nangalagad nga sila si Dr<pd>.</pd> Ramon Suarez, Dr<pd>.</pd> Cesar Puray, Dr<pd>.</pd> Sergio Villa, Dr<pd>.</pd>  Valeriano Gabisan, Dr<pd>.</pd> Dick Larumbe, Dr<pd>.</pd> Erico Deiparine, Dr<pd>.</pd> Dominador Dayon, Jr<pd>.</pd>, Dr<pd>.</pd> Lilah Gonzales, Dr<pd>.</pd> Leonardo Malalis, ug Dr<pd>.</pd> Juvenal T. Jabel.

Ang bag-ong hut-ong karon sa mga opisyal sa SWU Medical Association, USA, mao kining mga mosunod: Dr<pd>.</pd> Mel M<pd>.</pd> Allego, presidente; Dr<pd>.</pd> Nenita L<pd>.</pd> Suarez, Dr<pd>.</pd> May M<pd>.</pd> Tabanera, Dr<pd>.</pd> Urias A<pd>.</pd> Almagro, Dr<pd>.</pd> Gilde Alidon ug Dr<pd>.</pd> Leo Gangoy, mga bise presidente; Dr<pd>.</pd> Flora A<pd>.</pd> Interone, secretary-treasurer; Dr<pd>.</pd> Arturo J<pd>.</pd> Pamaong, PRO; Dr<pd>.</pd> Urias A<pd>.</pd> Almagro, Dr<pd>.</pd> Juvenal T<pd>.</pd> Jabel ug Dr<pd>.</pd> Leonardo C<pd>.</pd> Malalis, special counsels to the president; Dr<pd>.</pd> Ben P<pd>.</pd> Mosquera, executive director.

Sila usab si Dr<pd>.</pd> Lorenz Alaan, Dr<pd>.</pd> Felocelia D<pd>.</pd> Alcid, Dr<pd>.</pd> Alejandro Alino, Dr<pd>.</pd> Nenita Prieto Basa, Dr<pd>.</pd> Paul Beltran, Jr<pd>.</pd>, Dr<pd>.</pd> Halbert Capuy, Dr<pd>.</pd> Dominador Dayon, Jr<pd>.</pd>, Dr<pd>.</pd> Erico Deiparine, Dr<pd>.</pd> Valeriano Gabisan, Dr<pd>.</pd> Prospero Gogo, Dr<pd>.</pd> Lilah Gonzales, Dr<pd>.</pd> Alberto Jayme, Dr<pd>.</pd> Dick Larumbe, Dr<pd>.</pd> Lapulapu Llanos, Dr<pd>.</pd> Aida Banque Narvios, Dr<pd>.</pd> Albert Orquiola, Dr<pd>.</pd> Geraldine Ang-Rabanes, Dr<pd>.</pd> Ramon Suarez, Dr<pd>.</pd> Alfredo Velasquez ug Dr<pd>.</pd> Procopio Yanong, maoy naglangkob sa Board of Director. Honorary member usab si Dr<pd>.</pd> Julian Divinagracia; si Dr<pd>.</pd> Juvenal T<pd>.</pd> Jabel isip immediate president, samtang si Dr<pd>.</pd> Mel M<pd>.</pd> Allego, gawas sa pagka pamuno, siya usab ang editor sa The Pulse.

Ang kalamposan sa gipahigayong mga aktibidad ug okasyon, makasaysayanong ipatik sa The Pulse, ang newsletter sa asosasyon. Dinhi ning maong newsletter matamdan ug masud-ong ang mabulokon ug halandomong mga larawan. Dugang nakapadasig-hinam ining basahona mao ang madula-dulaong estilo sa pag-caption ug ang piniling piyesa sa mga balak hinungdan nga nakaangkon na kinig luna sa kasingkasing sa matag membro sa asosasyon ug ngadto sa mga binuhat nga nakahupot niini.

Taas-taas na ang kutay sa katuigan sa pagtunhay sa SWU Medical Association, USA. Ug bulahan ang mga benepisyaryo sa mga proyekto ug programa nga gipasiugdahan niini. Talagsaon ang ilang mga dughan. Gawas nga nanumpa ang mga membrong doktor sa pagtuman sa ilang propesyon sa pagluwas sa mga may balatian, nangako pa gayod sila sa usa ka dalaygong misyon diha sa paghatag og katilingbanong serbisyo.

Seguradong molipang ug magmabungahon ang binhi nga ilang gitisok sa matag kasingkasing sa mga binuhat nga ilang gitabangan. Angay silang ipasigarbo. Dawata ang among pahalipay.

Mosanay unta ang inyong mga kaliwat!

<b>Panapit-pahibalo sa LUDABI</b> 
M<pd>.</pd> Faelnar

ANG Lubas Sa Dagang Bisaya (LUDABI) mopahigayon sa ilang National Convention karong Enero 19, 2008 diha sa Casino Espanol, Dakbayan sa Sugbo ubos sa tema: "Ang Sinugboanong Binisaya sa Kalibotan sa mga Batan-on". Kini atol usab sa pagsaulog sa ilang ika-50 nga tuig nga kasaulogan (bulawanong kasumaran).

Nagpakatakos si Kanhi Pamuno Lungsod sa Cordova, Arleigh Jay C<pd>.</pd> Sitoy, pagdapit sa tanan nga mahigugmaon sa atong pinulongang Binisaya sa pagtambong sa maong kombensiyon aron kining maong panagpundok mahimong mabulokon uyamot. Alang sa dugang kasayoran palihog lang sa pagtawag ni Ronnie Baguio, sa no. (032) 496-9604 or Mobile No<pd>.</pd> 09228156981 o via e-mail /neilz59@/yahoo<pd>.</pd>com. Mabuhi ang LUDABI

<b>PEN Phils<pd>.</pd>, nagtagbo alang sa Kombensiyon</b>
ESG

Ang sanga sa PEN sa Pilipinas, ang internasyonal nga kahugpongan sa mga magsusulat sa kalibotan, nagtagbo niadtong Sabado sa hapon, Oktubre 27, sa La Solidaridad Bookshop sa Ermita, Manila, aron pagplansa sa pangandam sa nagsingabot nga Nasodnong Kombensiyon sa PEN sa nasod.

Ang La Solidaridad Bookshop, maoy nahimong kasamtangang pugaran sa mga sakop sa kapunongan sanglit gipanag-iya man kini ni National Artist F<pd>.</pd> Sionil Jose, kinsa maoy presidente karon sa PEN Philippines.







5







Title:Talabusaw
<b>Talabusaw</b>
<b>ni Telesforo Sungkit, Jr<pd>.</pd></b>
Hapon kadto, lima ka tuig na ang milabay. Nawad-an daw siya og maayong panimuot. Lain-lain ang ilang istorya mahitungod niini. Apan dili gyud nako malimtan ang mga panghitabo lima ka tuig na ang milabay. 
Gikan niadto si Kuloy sa pagbaligya og tunga sa sakong kape. Didto niya kini gibaligya sa tindahan ni Don Carlos. Nakamatikod si Kuloy nga gilimbongan siya sa timbang. Gilimbongan siya og napulo ka kilo. Apan naghilomhilom lang siya. Nasayod siya nga walay mahitabo bisan pa kun moreklamo siya. Busa pagdawat sa bayad, milakaw dayon siya. Nagngisi ang tigtimbang samtang nagtan-aw kaniya nga mipahilayo. 
Mipalit si Kuloy og usa ka kilo nga bulad. Mipalit usab siya og tunga sa kilo nga ginamos. Mipalit usab siya og tulo ka putos nga tinapay alang sa pinanggang asawa nga si Rosi. Mopauli na unta siya apan nahinumduman niya nga wala pa diay siya makapalit og gas. Nahurot na diay tuod ang gas. Miagi siya sa usa ka tindahan aron mopalit og gas. Naabtan niya didto nga nag-inom si Butch ug ang iyang mga barkada. Atua si Cosme nga anak sa pulis. Atua usab ang bugoy nga si Nonoy. Si Bertong Tambok nga pag-umangkon ni Don Carlos atua usab. Nakamatikod sila sa pag-abot ni Kuloy. Mopalit lamang og gas si Kuloy unya mopauli na siya. Hapon na man gud. Nahibalo siya nga naghulat na si Rosi. Nasayod siya nga malipay kini sa dala niya nga tinapay nga adunay palaman. 
Nakita ni Kuloy nga nagngisi si Butch. Gipasagdan lang niya kini. Basta mopalit lang siya og gas unya mopauli na siya. Apan sa iyang paglakaw, gibabagan siya ni Butch. Naningkamot sa paglikay si Kuloy. Dili niya gusto og gubot. Gusto na niya nga mopauli. Hapon na man gud ug nasayod siya nga naghulat na si inday Rosi. 
"Pilay halin sa kape bay? Dugangi 'tong pang-inom namo bi," matud pa ni Butch dayon lingi sa iyang mga barkada.

Wala motubag si Kuloy. Naningkamot lang siya sa paglikay. Apan gibabagan gyud siya ni Butch. Nasuko si Butch kay dili man gyud mohatag si Kuloy. Sa iyang kasuko, gitukmod niya si Kuloy. 
"Nganong dili ka mohatag? Isog na diay ka karon? Ha?" singka ni Butch. 
Nabuhian ni Kuloy ang iyang gipamalit. Nabuak ang botelya sa gas kay nahulog kini sa bato. Nayabu ang gas. Nagkatag ang tinapay, bulad ug ginamos. Nagsagol ang baho sa bulad, gas ug ginamos. Mibangon si Kuloy aron puniton unta ang nagkatag nga tinapay. Apan gisikaran ni Butch ang iyang kilid. Misinggit si Kuloy sa tumang kasakit. Mikatawa ang mga barkada ni Butch. Nagngisi si Butch. Morag naglanoglanog sa hunahuna ni Kuloy ang ilang mga katawa. Ug unya kalit lamang nga misangpot sa iyang galamhan ang natigum nga kapungot. Misangpot sa iyang galamhan nga gilimbongan siya sa iyang pagbaligya og kape. Mibalik sa iyang panumduman nga kanunay siya nga ginalimbongan sa mga sinaligan ni Don Carlos. Mibalik sa iyang panumduman nga daghang higayon na siyang gibun-og og mga tawong parehas ni Butch. Nahinumduman niya ang tanan nga pagtamay kaniya ug sa ilang pamilya. Mibalik sa iyang hunahuna ang pagkamatay sa iyang tatay ug nanay pagkagikan sa usa ka salu-salo nga gipahimugna ni Don Carlos. Mibalik ang tanan sa iyang hunahuna sa ingon niadto kamubo nga takna. Abi nila nga wala niya kadto mamatikdi. Abi nila nga iyang gikalimtan kadtong mga panghitabo. Wala sila masayod nga natigum kining tanan sa iyang galamhan. Wala sila mahibalo nga natigum sa iyang kasingkasing ang tumang kapungot. Mibalik ang tanang panghitabo sa ingon niadto kamubo nga takna. Ug dihadiha mibangon si Kuloy. Mibangon siya nga nagangulob nga sama sa usa ka mapintas nga mananap. Nagabukal ang iyang dugo. Mipula ang iyang mga mata nga daw kalayong nagadilaab sa kangitngit. Mga mata nga nagadilaab sa tumang kaligutgut. 

Nakurat si Butch sa iyang nakit-an. Apan nahunahunaan niya nga dili siya angay nga maulawan sa iyang mga barkada. Busa gibanatan dayon niya og sumbag si Kuloy. Mao na kadto ang iyang pinakakusog nga mga kumo. Apan wala kini batia ni Kuloy nga sama na sa usa ka mapintas nga mananap. Wala matumba si Kuloy. Gikulbaan niini si Butch. Mikuyanap ang kahadlok sa iyang nawong. Nasayod siya nga mao na kadto ang iyang pinakakusog nga mga kumo. Apan wala niini matumba si Kuloy. Ug sa iyang pagkakita sa mapula nga mga mata, mikuyanap sa iyang galamhan ang tumang kahadlok. 
Dili na si Kuloy ang pungoy<lbl>1</lbl> nga netibo<lbl>2</lbl> nga nailhan ni Butch. Si Kuloy usa na ka mabangis nga mananap. Nagangulob si Kuloy nga susama sa usa ka mapintas nga mananap. Nakuratan ang tanan nga nakasaksi sa panghitabo. Gidasmagan niya si Butch. Migunit siya sa abaga ni Butch ug iya kining gikumot kay dili man siya mahibalo makigsumbagay. Apan susama sa puthaw ang iyang mga tudlo nga halos milubong sa mga abaga ni Butch. Misiyagit sa kasakit si Butch. Naningkamot siya nga makaikyas. Apan wala na gyud makaikyas si Butch. Dili siya mahimong makaikyas sa mga kamot nga anad sa pagsanggi og mais. Dili siya mahimong makaikyas sa mga bukton nga anad sa mabug-at nga mga buluhaton sa sakum.<lbl>3</lbl> Dili siya mahimong makaikyas kay mao ray iyang hibaw-an ang traydor nga pagpanumbag. Naanad lang si Butch sa pagpamun-og og pungoy nga mga netibo. 
Nangita na og kolor pula ang mapula nga mga mata ni Kuloy. Kolor pula nga nagadagayday. Nangita siya og dugo. Nabatian niya nga lami karon mosuyop og dugo. Wala siya makontento sa pagkakita nga nagdugodugo na ang ilong ug ngabil ni Butch. Gusto niya nga makakita og dugo nga susama sa tubig nga nagadagayday. Apan nakakita og higayon si Butch. Mibunot kini og kutsilyo. Patyon niya si Kuloy. Patyon niya ang tawo nga nagpakaulaw kaniya sa atubangan sa iyang mga barkada. Apan dali kining nasayran sa mapula nga mga mata. Gigunitan ni Kuloy ang kamot nga mibunot og kutsilyo. Milubong ang iyang mga tudlo nga susama sa puthaw. Nabatian ni Butch ang kasakit nga mikuyanap sa iyang mga bukog. Nabuhian niya ang kutsilyo. Ug unya, milubong sa liog ni Butch ang mga ngipon ni Kuloy. Usa na tinuod siya ka mapintas nga mananap. Nakuha ni Butch ang kutsilyo apan nailog kini ni Kuloy. Niadtong tungora, miduol na ang mga barkada ni Butch. Patyon nila si Kuloy. Apan ulahi na sila. Giayoayo na og dunggab ni Kuloy si Butch. Nabatian gyud ni Butch ang matag lubong sa kutsilyo. Mibanaw ang iyang dugo hangtud nga kangitngit na lamang ang iyang nakit-an. Gitilapan ni Kuloy ang dugo sa kutsilyo. Gitilawan ang lami sa lab-as nga dugo. 
Pagkakita niini sa mga barkada ni Butch, nahuwasan silang tanan. Gilibutan nila si Kuloy. Iya-iya sila og bitbit nga tubo, bunal ug bato. Gitabangan nila og bun-og si Kuloy. Apan wala gihapon matumba si Kuloy. Wala niya mabuhii ang kutsilyo bisan pa pila ka higayon nga naigo og bato ang iyang kamot. Gitagsatagsa niya og atubang ang mga barkada ni Kuloy. Si Nonoy ang una niyang gidasmagan. Gihampak siya niini og tubo. Midapat kini sa iyang abaga. Apan wala niya kini batia. Gigunitan niya ang tubo. Sa kakurat ni Nonoy wala dayon siya makadagan. Ug unya nabatian na lamang niya nga midapat na ang kutsilyo sa iyang liog. Abtik ang matag lihok ni Kuloy. Usa pa ka dunggab sa dughan ug unya natumba na si Nonoy. Susama sa tubig nga mibanaw ang iyang dugo.
Nagunitan ni Cosme ang toong kamot ni Kuloy ug si Berto ang mipugong sa walang kamot nga adunay kutsilyo. Ang usa nila ka kauban mikuha og pisi aron gapuson si Kuloy. Apan sa pagkisikisi ni Kuloy, nabuhian ni Berto ang walang kamot nga adunay kutsilyo. Nabuhian usab ni Cosme ang toong kamot. Nabatian nila nga digyas kayo ang lawas ni Kuloy. Ila pa unta nga gunitan og utro si Kuloy apan naulahi na sila. Giwarawara ni Kuloy kutsilyo. Naukab ang tiyan ni Berto. Samaran ang mga kamot ni Cosme. Iya-iya na sa pagdagan ang mga tawo sa palibot. Apan wala na makaikyas si Berto. Natumba na si Berto. Pagkatapos niadto, lima ka boto ang nadungog. Wala na kini madungog ni Kuloy. Wala na gani niya mamatikdi nga nabuhian niya ang kutsilyo. Wala na niya mabatii nga milagpot siya ug mitiurok sa yuta ang iyang nawong. Wala na niya hisayri nga mitaliwan na ang iyang gimokod.<lbl>4<\lbl> 
Kalit nga midaghan ang tawo sa palibot. Nakit-an nila ang nagkatag nga mga lawas ni Butch, Berto, Nonoy ug Kuloy. Wala na manimaho ang nayabu nga bulad, gas ug ginamos tungod sa mibanaw nga dugo. Miabot ang ambulansya aron dad-on sa tambalanan ang nagkatag nga mga lawas. 

Daghang tawo na ang miabot. Miabot na ang mga pulis. Naglingolingo sila samtang nagtan-aw sa nawong ni Berto. Nasayod sila nga masuko kanila si Don Carlos. Sayong gabii na kadto. Ug morag nagalutawlutaw sa hangin ang mga hinunghongay sa palibot.
"Gisudlan daw og maligno," ingon ang usa ka tigulang nga babaye.
"Na, mao gyud. Unsaon man ana pagbuhat ni Kuloy kun wala siya sudlig impakto?" tubag sa usa lalaki.
Sa usa ka suok, didto nagtigum ang mga netibo nga parehas ni Kuloy. Naghinunghongay sab sila. 
"Lamig gali ta, tinalabusaw si aki ta," matud pa sa usa ka hamtong nga lalaki. Midagayday ang luha sa iyang mga mata. 
"Us na, sin-u ba sa hari talabusawon ku tagpasipad-an bisan ku ba da taghagteng, <lbl>5</lbl> " tubag nako kaniya. 
Talagsa ra gyud mahitabo ang ingon niini. Talagsa ra nga adunay tawong sudlan ug talabusaw.<lbl>6</lbl> Ang tawo nga adunay talabusaw, mangita gyud ug dugo. Mawala lamang kini kun ipakaon og piso o kaha manok nga buhi. 
Apan walay mipakaon og piso o kaha manok kang Kuloy. Wala man gud sila masayod mahitungod sa talabusaw. Usa pa, sila ang hinungdan sa panghitabo. Kun nganong nangita og dugo si Kuloy. Kun nganong nangita siya og dugo nga susama sa tubig nga nagadagayday. Kun nganong nahitabo kadtong tanan. 
Wala na makaabot sa ospital si Nonoy, Butch ug Berto. Nakabsan na sila sa gininhawa'g kinabuhi. Apan si Kuloy, bisan wala nay gininhawa, may pitik pa ang iyang kasingkasing. Apan pag-abot sa usa ka hilit nga dapit, gipahunong sa mga pulis ang ambulansya. Ug unya usa ka boto ang nadungog. 
*****
Nakurat si Rosi kay nahulog ang kaserola. "Ang iring tingali," matud niya sa iyang kaugalingon. Wala na niya mamatikdi nga nakatulog diay siya sa paghulat kang Kuloy. Wala pa siya mokaon og panihapon kay gihulat niya ang ginamos nga gipalit ni Kuloy. Napalong na ang lampara kay nahurot na ang gas. Nakatulog siya pag-usab. Pag-abot sa kaadlawon, daghang bug-at nga mga tunob ang mipukaw kaniya. Sayo sa kabuntagon, nakit-an siya nga naglutawlutaw sa sabangan sa suba sa Naolatag ug Madalum.

Busa karon, milabong na ang mga kogon ug bulunsari sa karaang sakum. Inanay nga namatay ang mga tanom. Gipala sa mga bulunsari ug kogon ang hawan nga gihimo sa kubalong mga palad ni Kuloy. Samtang ang payag gitabangan sa paghampak sa adlaw, hangin ug ulan. Walay nahimo ang payag. Miluhod kini samtang ginamatngonan ang inanay nga pagkatun-as. Ingon niini ang mga hulagway nga makita-an karon sa payag ni Kuloy. Usa ka masulub-on nga kagahapon. Usa ka buhi nga multo sa panumduman. Nagapahimangno og kakulba ug kakuyaw. Mga kagahapon nga alang sa uban nagapukaw sa nahikatulog nga kaisog, kasuko ug kaligutgut sa dughan.
<lbl>1</lbl> tawo nga dili gusto og gubot
<lbl>2</lbl> mga lumad sa Bukidnon
<lbl>3</lbl> kaingin o uma 
<lbl>4</lbl> kalag o espiritu
<lbl>5</lbl> "Kinsa man sab ang dili sudlan og talabusaw kun gipasipad-an bisan naghilomhilom lang?" 
<lbl>6</lbl> Usa ka espiritu nga mosulod sa tawo. Ang tawong sudlan niini mahimong isog ug kusgan. 







1







Title:Dula
Nganlan sa fraile nga mason ug herejes cadtong mga tao nga dili nila calimbungan ug malupig, ingon pananglit cang Rizal, aron ang ualay salabutan dili tomo-o.
Nagapato-o ang fraile nga ang ca-auay nila, ca-auay usab sa Santo Papa, sa Santa Madre Iglesia ug sa atong Guino-o nga Jesucristo. Bacac cana! Dili ta angay libogon o sacoton ang fraile ug ang atong tinoho-an ni Jesucristo. Ang fraile infiernohon ug si Jesucristo, langitnon. Aron gayud makita nga tino-od kining acong pulong, pamati-a kining mo sunod:
Si Bathala nag sugo nga dili mangauat, apan ang mga fraile nangancon ug nangagao sa yuta nga dili ila. Si Bathala nag sugo nga dili magbutang-butang sa sala sa isigca-tao, apan ang fraile nag pabitay sa mga dong-ganan ug makina-admanon nga mga pari nga Filipmo, si Burgos, Gomez ug Zamora; nagpadestierro ug nagpa-pusil ni Rizal ug uban pa nga mga bantugan nga Filipino, silang tanan ualay sala. Ang ica-unom nga sugo ni Bathala guilapas usab sa fraile, cay tagsa ra ang longsod sa Filipinas nga uala sila ing mga babae ug anac.
Ma-o ba di-ay cana ang Ministro ni Jesucristo nga ma-o ang mo-una sa pag lapas sa sugo ni Bathala? Hnna-huna-a, Inday, pag-ayo! Kining mga guiasoy co nga buhat sa fraile ma-o ang hinongdan sa caligot-got sa mga Filipino contra sa mga cachila, cay ning laban man ug ning tabang sa mga fraile sa ilang mga pagpalabi-labi ug pagda-og-da-og. Ang atong mga igsoon uala na maca-antus ug pagbu-ut na sa langit nga matucod ang Katipunan, ug, caron ang tibo-oc nga Filipinas mag tindog contra sa Espana. Bisan unsa-on nila sa pag panacop ug pamusil, ang gubat dili matapus.....
<b>Escena 17</b>
<i>(Sila guihapon ug si Ricardo-Si Ricardo mo sulod pagdali.)</i>
<b>Maming:</b> Si Ricardo!
<b>Kicoy:</b> Ricardo! <i>(Si Ricardo mo gacus cang Kicoy ug naga hangos.)</i>
<b>Maming:</b> Nadauat mo ang sulat co? <i>(Mo-dool.)</i>
<b>Ricardo:</b> Caron, caron pa naco nadauat. <i>(Nagahangos guihapon.)</i> Tino-od ba ang tanan nga guisulat mo canaco?
<b>Kicoy:</b> Tino-od, Ricardo. (Mo <i>biya sa pag gacus.)</i> Aco ang nagsugo cang Maming nga 
       palicayon ca. Ang Pari namungot pag-ayo canimo ug dili ca gayud pasaylo-on.
Maming: Ayao na pag langan, Ricardo. Lacao caron dayon.
<b>Ricardo:</b> Nor Kicoy! <i>(Gacson si Kicoy.)</i> Uala acoy igabalus canimo. Icao ang nagluas sa accng 
       kinabuhi.
<b>Kicoy:</b> Lacat na pag dali. Tingali cong hi-abutan ca sa irnong mga ca-auay.
<b>Maming:</b> Lacat na intaon.
<b>Ricardo:</b> Adios! <i>(Mo a la mano cang Maming.)</i> Adios! <i>(Mo a la mano cang Kicoy ug molacao</i> 
       <i>pagdali.)</i>
<b>Kicoy:</b> Ayo-ayo...('Si <i>M.aming motabon sa iang naong. Nagahilac. Si Kicoy modo-ol cang 
       Mamimg.)</i> Ayao pag subu, Maming. Matam-is ang camatayon tungud sa yuta nga 
       nataohan!...
       
<b>Escena 18</b>
<i>(Kicoy, Maming ug si Tiay) </i>
<b>Tiay:</b> Kinsa cadtong dinhi?
<b>Tiay:</b> Kinsa?
<b>Kicoy:</b> Ang....Si....Compare Jantoy.
<b>Tiay:</b> Unsay gui-anhi?
<b>Kicoy:</b> Makig adto canaco sa bulangan.
<b>Tiay:</b> Ao.Icao, Maming. (Mo <i>atubang cang Maming.)</i> Unsa pa ang imong guibuhat dinhi? 
       Atu-a hino-oy guipacifrahan canimo sa pari, uala mo buhata. Lacao! <i>(Si Maming mo 
       sulod sa cuarto sa to-o.)</i>
<b>Escena 19</b>
<i>(Kicoy ug si Tiay)</i>
<b>Kicoy:</b> Tiay. Ngano ba nga utasan mo pag casaba ang atong anac?
<b>Tiay:</b> Gayud. Cay cutub mag saca-saca cana si Ricardo dinhi, dili na macatoltol pag buhat. 
       Maga-utas na lamang pag sulat-sulat ug hinoctoc.
<b>Kicoy:</b> Cay cong pananglit tino-od, ma-unsa man usab?
<b>Tiay:</b> Di-ay? Aco dili bu-ut nga si Maming mamino nianang taohana! Nag sabut na cami ang 
       pari nga ibalic si Maming sa Colegio aron macacuha sa titulo pagca maestra, cay ma-o 
       cono ang iyang i-ilis cang maestra Enciang.
<b>Kicoy:</b> Ha? Camo na hino-on ang mag sabut-sabut ug magbu-ut ning atong ca-ugalingon? Tiay! 
       Aco dili na maca-antus canimo!
<b>Tiay:</b> Labi pa acoi Sayud ca nga ang pag pamana co canimo...
<b>Kicoy:</b> Saba na diha, Tiay! Puspusan ta una icao! Naaa!
<b>Tiay:</b> Puspusi! <i>(Modo-ol.)</i>
<b>Kicoy:</b> Jesus, Maria y Joseph! Haguiton mo gayud aco sa cada-ot!
<b>Tiay:</b> Puspusi! Puspusi!
<b>Kicoy:</b> Hulat! <i>(Si Kicoy mo cuha sa palasan, gocdon si Tiay ug mag toyoc-toyoc sa escenario.</i>
TELON
ACTO SEGUNDO Fachada sa usa ca balay-Dalan-Gabi-i.
<b>Escena 1</b>
<i>(Sargento ug guardias civiles)</i>
<b>Sargento:</b> Cabo, Toctoca ang polta.
  <b>Cabo:</b> Tagbalay! Tagbalay! <i>(Toctocan ang polta sa culata sa pusil.)</i> Tagbalay! Tagbalay!
<b>Escena 2</b>
<i>(Sila guihapon ug si Oyong)</i>
<b>Oyong:</b> Kinsa cana? (Mo <i>tambo.)</i>
<b>Sargento:</b> Justicia! Ablihi ang pulta. Madali!
<b>Oyong:</b> Oo, Senor. Ayao una intaon. <i>(Mana-og ug ablihan ang polta.)</i>
<b>Sargento:</b> Madali! Madali! <i>(Mamondac.)</i> Ha-in ang anac mo nga si Ricardo? (Si <i>Oyong mo-abli</i> 
       <i>sa polta.)</i>
<b>Oyong:</b> Ning lacao, Senor. <i>(Nagacorog.)</i> Ganina pa sa udto ug uala mahi-oli.
<b>Sargento:</b> Ha-in, ha-in?
<b>Oyong:</b> Guipangita co sa tibo-oc nga longsod, apan uala mahi-oli.
<b>Sargento:</b> Ha-in, ha-in?
<b>Oyong:</b> Ambut, Sefior, cong ha-in paingon.
<b>Sargento:</b> Guardias! Sac-a nino ang balay. <i>(Manaca ang civil sa sulod magalogapac.)</i> Hikit-an 
       gani sa sulod macatilao ca nga tigulanga ca. <i>(Sagpa-on si Oyong.)</i>
<b>Oyong:</b> Pangita-a lamang, Senor. <i>(Sagpa-on pag usab.)</i>


<b>Escena 3</b>
<i>(Sargento, Oyong, ug duha ca bata)</i>
Mga <b>Bata:</b> Atay, atay! Intaon si Tatay <i>(Manghilac.)</i> <b>Sargento:</b> Hilom! Itog-an ug patungha-a si Ricardo cong bu-ut ka nga dili mabun-og. <i>(Culatahon ug si Oyong matumba.)</i> <b>Oyong:</b> Intaon, Senor! Uala acoy sala! Uala acoy sala!

<i>(Nagahilac.)</i>
<b>Escena 4</b>
<i>(Sila guihapon ug mga civil)</i>
<b>Sargento:</b> Uala ba? <i>(Pangotan-on ang mga civil nga guican sa ta-as sa balay.)</i>
<b>Cabo:</b> Uala, Senor. Guilocop namo pag abli ang mga baul ug aparador. Uala gayud.
<b>Sargento:</b> Bueno: tali-i canang tigulang. <i>(Hictan si Oyong sa camot ug li-og.)</i>
Mga <b>Bata:</b> Atay! Atay! Ayao cami bia-i! <i>(Mag luhod sa atubangan sa Sargento.)</i> Sefior! Senor 
       Ualay sala si Tatay! <i>(Hilac.)</i>
<b>Sargento:</b> Je! Saba camo! <i>(Pamatiran.)</i> Tala na. 
MUTACION Sala sa usa ca convento-Buntag
<b>Escena 5</b>
<i>(Cura, capitan Ando ug Directorcillo-Nanglingcod)</i>
<b>Cura:</b> Capitan Ando, guipataoag co camo, tungud sa usa ca estudiante nga guican sa Manila nga guinganlan si Ricardo Flor de Lis, nga caron di-a sa longsod ug nacapangahas sa pagpasipala canaco. Ualay tahod! <i>(Mamongot.)</i> Gahapon ming saca sa balay ni Kicoy ug uala muhaloc sa acong camot. Mason! <i>(Singuit.)</i> Herejes! Gabi-i guidacop co sa civil ug bu-ut co nga ipadala sa cabecera ug kinahanglan nga pa-ubanan sa usa ca "parte" sa Tribunal sa pagca matu-od nga canang bata-a sacop sa Katipunan.
<b>Ando:</b> Matuman ang pagbu-ut mo, Padre.
<b>Directorcillo:</b> Nan, dili caha cana pation?
<b>Cura:</b> Pation! Tasio, ang dili mo tahod sa pari, pation.


<b>Escena 6</b>
<i>(Sila guihapon ug ang Sargento)</i>
<b>Sargento:</b> Ma-ayong buntag! <i>(Mosulod. Si Ando ug ang Directorcillo manindog.)</i>
<b>Cura:</b> Unsa na, Sargento? Unsa na ang guisugo co canimo?
<b>Sargento:</b> Uala co hinsacpi!
<b>Cura:</b> Ngano? <i>(Motindog ug mahabolong.)</i>
<b>Sargento:</b> Ming caguio. Si Ricardo Flor de Lis atu-a sa bukid. Miipon sa mga "insurecto."
<b>Cura:</b> Yaua! <i>(Mamondac.)</i> Unsay polong co! Cadtong bata-a na i-la co sa iang mga lihoc nga 
       sacop sa Katipunan.
<b>Sargento:</b> Apan.-.guidacop co ang amahan.
<b>Cura:</b> Unsa?
<b>Sargento:</b> Guidacop co ang amahan! <i>(Singuit.)</i>
<b>Cura:</b> Ma-ayo! <i>(Malipay.)</i> Hain man caron?
<b>Sargento:</b> Guipabilanggo co sa cepo. Guipabitay ug guipalatos co sa icog sa pagui, aron mo tog-
       an lamang cong hain ang iang anac.
<b>Cura:</b> Ning tog-an? <i>(Nagangisi.)</i>
<b>Sargento:</b> Sa guilabdan na ang tibo-oc nga lauas, ning tug-an nga ang iang anac ming caguio ug 
       atu-a caron ning ipon sa mga insurrecto, cay nahibalo cono nga dacponon sia.
<b>Cura:</b> Kinsa caha ang nag tabi?
<b>Sargento:</b> Ambut lang!...Nan unsa man caron ang buhaton co?
<b>Cura:</b> Uala man nato hinsacpi ang anac, ipadala ta sa Cabecera ang amahan. Cay cong si 
       Cabeza Oyong dili dacpon, ma-o cana ang magbantay sa atong mga lihoc ug magapa-
       hibalo sa mga "insurrectos." Camo <i>(atubangon si Ando ug ang Directorcillo)</i> ino nga 
       buhaton ugma, sayo ca-ayo, ang inong"informe" sa pagcamatu-od nga si Oyong ug ang 
       iang anac, sacop sa Katipunan.
<b>Ando:</b> Oo, Padre.
<b>Directorcillo:</b> Oo, Padre.
<b>Sargento:</b> Cong wa!a canay isugo, Padre, ari na co. Adios! Padre! 
<b>Escena 7</b>
<i>(Cura, Ando, ug Directorcillo)</i>
<b>Cura:</b> Ug camo, caron?... <b>Ando:</b> Ari na sab cami,
<b>Directorcillo:</b> Magatuman sa imong mga sugo. <i>(Manghaloc sa camot ug mang-lacao.)</i>
<b>Cura:</b> Adios! Pagbu-utan camo ha?
<b>Escena 8</b>
<b>(Cura)</b>
<b>Cura:</b> Pagca anogon! Ang estudiante naluas sa acong mga camot! Kinsa caha ang nag tabi cania sa acong bubuhaton? Si Maming ba caha? Dili mahimo cay si Maming mahadloc canaco. Kinsa caha? <i>(Mo atubang sa Santo Cristo nga ana-a sa bombong.)</i> Jesucristo! Jesucristo! <i>(Mo dupa.)</i> Cong tino-od ca nga "Dios" itugot nga maholog sa acong mga camot ang estudiante. Cong tino-od ca nga macagagahum, itugot nga aco ang maca tag-iya cang Maming....('Mo <i>atubang sa publico.)</i> Oh! Maming nga ma-anag! Canus-a ca pa maha-ipon canaco sa pagpuyo ning convento co nga dao palacio!...

<b>Escena 9</b>
<i>(Cura ug Sacristan mayor) </i>
<b>Sacristan: Padre,padreee.</b>.. <i>(Nagadagan.)</i>
<b>Cura:</b> Unsa na, Sacristan mayor?
<b>Sacristan:</b> Di-ay nagatauag sa confesion. Himation cono ang masakiton.
<b>Cura:</b> Ada! <i>(Mamondac.)</i> Ingna nga ang pari gui loyahan sa lauas.
Sacristan: Di-a usab ing minatay nga pabenditahan.
<b>Cura:</b> May sapi nga icahatag sa "derechos"?
<b>Sacristan:</b> Uala, Padre, macalolooy ca-ayo.
<b>Cura:</b> Sam-o nga madunot sia! Ang ualay sapi mag antos! Ilubong ingon sa 
       babuy!...Apan...Aron dili mag baho canang minatay...(mo soroy-soroy) mag ta-od ca sa 
       "estola," basahan mo sa libro ug benditahan mo. Icao, sacristan mayor, ang ilis canaco...
<b>Sacristan:</b> Dili man aco, padre, ma-antigo nga mobasa sa latin.
<b>Cura:</b> Ualay sapayan! Kibut-kibuton mo lamang ang imong baba. Sulong! Sulong! <i>(Ang 
       sacristan molacao.)</i>
<b>Escena 10</b>
<b>Cura:</b> Oh calibutan, calibutan! Caron nga mga panahona uala nay mohago sa iyang lauas cong walay suhol. Bulahan caming mga Cura sa calongsoran cay cami ang hari ug ang tanan ani-a <i>(mamondac)</i> sa ilalom sa among lapa-lapa. Sa calongsoran, ualay mamoyo canamo cong dili namo tumanon ang mga sugo ni Jesucristo; dinhi ualay puno-an nga la-in, aco ra. Aco ang macagagahom, aco ang magbubu-ut sa ngatanan. Ualay mahimo cong dili co togotan. May catarungan cami sa dili pag-tugot nga itodlo ang sinultihan nga kinachila sa mga escuelahan, cay ala-ot canamo sa adlao nga ang filipino <i>maca.cat-cat.....(Mahacugang. Madungog ang tagoctoc sa sapin.)</i> Kinsa caron?
<b>Escena 11</b>
<i>(Cura ug Don Justo)</i>
<b>Justo:</b> Senor Cura! <i>(Naga sing-guit sa sulod pa.)</i> Senor Cura!
<b>Cura:</b> Don Justo! Dayon, dayon. <i>(Mo "a la mano" cang D. Justo nga mo sulod.)</i> Lingcod, 
       lingcod. Unsa na, Don Justo?
<b>Don Justo:</b> Dali-on co ang acong tuyo. Gahapon nanganac ning acong asaua. Ang bata, sa acong pag-sabut.-.dao masakiton. Bisan caron dili adlao nga igbu-bunag, utang co nga pagabayran canimo, bunagan ang acong anac.
<b>Cura:</b> Malisod caron. <i>(Manga-ot sa olo.)</i> Pasaylo-a aco, Don Justo. Daghan ca-ayo aco nga buhat caron nga adiaoa. Dili mahimo. Dam-mag na.
<b>Don Justo:</b> Cong mamatay simbaco ang anac co inta-on?
<b>Cura:</b> Unsa-on ta man!
<b>Don Justo:</b> Paisano, dili matarong kining imong buhat. Daghan na ca-ayo ang imong mahugao nga buhat nga guihilom co.
<b>Cura:</b> Unsa nga mga buhata? <i>(Sing-guit.)</i>
<b>Don Justo:</b> Aco cachila nga dung-ganan ug dili na maca-antus nga maga tan-ao sa 
       imong mga palabi-labi ug pag lupig sa mga molopyo ning longsod. Aco na ang paga-
       abton sa ca-ulao. Bu-ut ca nga aco nga i-asoy?
<b>Cura:</b> Hilom! <i>(Sing-guit.)</i> Icao da-utan nga cachila. Icao ra ang naga da-ut sa imong caliuat.
<b>Don Justo:</b> Camong mga fraile ma-6 ang nacabuling sa dungog sa Espana. Isumbong co icao sa 
       Gobemador. <i>(Mo lacao.)</i>
<b>Cura:</b> Don Justo! Don Justo! Marica <i>(Gocdon ug bitaron sa camot.)</i>
<b>Don Justo:</b> Unsa!
<b>Cura:</b> Huna-huna-a ang imong guipamolong. Hinayon ta lang pag-sulti. Aco cachila, icao 
cachila. Ma-ayo ba nga mag-unay kita pag-auay? Ning diotay nga longsod, tolo ra kita ca cachila: Icao, ang Sargento ug aco; tahoron ug tamdon ba kita ning mga mananap <i>(itudlo ang "publico")</i> cong kita-kita mag lalis? Cahadlocan pa ba una kita?
<b>Don Justo:</b> Dili mahimo, dili mahimo. Dili co na ma-antos ang imong mga buhat. Icao ug ang 
       sargento sa guardia civil magabayad na camo canaco. <i>(Molognot.)</i>
<b>Cura:</b> Hinay-hinay lamang, Don Justo. Duna acoy isulti canimo. <i>(Bitaron sa daplin.)</i>
<b>Don Justo:</b> Sulti! 
<b>Cura:</b> Bunagan co bitao ang imong anac caron dayon.
<b>Don Justo:</b> Dili na kinahanglan. 
<b>Cura:</b> Bu-ut ca sa sapi? <i>(Ihom-hom.)</i> Ayao lamang pag sumbong sa gobernador.
<b>Don Justo:</b> Ah! (Mo <i>lognot.)</i> Banaga ug ualay ulao nga tao. Aco dili guardia civil nga mapalit 
       mo. Makita mo! Macatilao ca!
<b>Cura:</b> Sumbong! Sumbong lamang! Dili aco malisang. <i>(Mononot sa polta.)</i> Sumbong, tan-aon 
       ta cong kinsa ang mo lagpot. Ang sapian ba o ang cabus ba! Sumbong! Sumbong!
       
<b>Escena 12</b>








8







Title:Guod
<b>Ang Relo</b>
Pojuer D<pd>.</pd> Reyes II

<i>(Kining maong sugilanon midaog nga Ikaduhang Pinasidunggan sa Gawad-Komisyon 2006 ubos sa pagdumala sa Komisyon sa Wikang Filipino)</i>
DUGAY na kong nangandoy nga makapanag-iyag relo. Ang usa nga relo de pulso. Dili ang relo de kalso nga may kaw-ing linubid nga sinubong kun bulawan ba hinuon nga iluklok sa sekreto sa pantalon nga ipagawas lang pagtan-aw sa oras.
Kaibog ko na man tinuod sa usa nga may relo de pulso. Angayan ang tawo, sa tan-aw ko, nga nagsuot og usa. Labihan ang kaibog ko nga maghanduraw kon mag-usara ug damgohon ko na gani kon matulog.
Bata pa ako nga nakaamgo sa relo de pulso. Naghinapos na kadto ang Ikaduhang Gubat sa Kalibotan dihang usa ka buntag, mitunga sa Panawagan ang usa ka jeep nga gimaneho sa naghukasay nga Amerikano. Pinatikan og usa ka agila ang dughan sa tawo. Nagpangita siyag ilimnon. Apan wa siyay napalit sa tindahan.
Si Abloy ug si Badok nga managhigala nga dinha pag-abot sa Amerikano nagkinidhatay. Ang duha igo lang nakahuman sa primarya apan kadali lang nakatimaho sa kahigayonan nga sila makapanguwarta. Nakigsulti sila sa Amerikano ug nanakay sa jeep.
Nagdagan kong miagpas. Miliko ang jeep. Misum-ok sa kalubihan ug mihunong sa tataan ni Ingkoy. Apan wala pa ang mananggiti.
"Manangko lang ta, Bay Abloy," ni Badok nga nakahunahunang manangko nga may ikahatag sila sa tawo nga nagpangitag mainom.
"Mao," dason ni Abloy. "Pasabton ta lang si Ingkoy. Tangkoan lang siyag duha ka sanggab. Siyarog di pa matagbaw."
Nagpili silag punoan sa sanggotan nga masaka. Nakakuha silag tagsa ka sanggab nga puno sa tuba.
"What's this?" Natingala ang Kano sa duha ka sugong nga giabot kaniya.
"Dat is bino de Cebu, Joe," ni Badok nga misugal sa daginoton niyang Iningles."
"Cebu wine?" sa Kano nga mibatig katahap kon unsa kining ilimnon nga gihatag sa duha nga gikuyogan man sa lagong.
"Yes, Cebuano wine, Joe. Tuba... native wine. Try... Nice to drink. Nice to drink..." ni Abloy nga migalagala sa Kano sa labkahon niyang Iningles.
Mikidlap ang mata sa Kano nga nakahanggap sa kahumot sa tuba nga nagbuwa sa sugong niyang gidawat. Gibutang niya sa jeep ang usa ka sugong. Gidagpas niya ang lagong nga misakdap sa sugong sa iyang kamot.
"See?" ni Abloy nga nahimuot nga gipangigi sa Kano ang tuba nga buot panibaan sa lagong. "The fly like to drink, Joe."
Kaduha lang iyarok sa tawo ang usa ka sugong. "Yeah, very good." Nanug-ab ang Amerikano. "Cebu wine very good... How much?" sa Amerikano nga mikuot sa likod niyang bolsa. Nahaugnok ang tawo. Wala na sa iyang bolsa ang iyang pitaka.
Nangaminghoy ang duha. Nagtinan-away sa kasagmuyo sa ilang kapakyas nga makapanguwarta. Unsa ba diay, nakapanglingo si Badok. Wala man diay kuwarta kining kanahan nga nagpangitag bino nga malag-ab.
Unya, misanag ang dagway sa Kano nga nakatan-aw sa relo niyang de pulso. "Okay I've got my time piece. But you can't divide this half-a-piece to one of you. You must fight. The winner got this time piece. Okay?"
"Fight you say?" Nakatan-aw si Abloy sa tawo kon wala ba magtiaw. Kawala nila magdahom nga kanahanon diay kining hibagtan nilang tawo nga nagpangitag ilimnon.
"Yeah..." sa Kano nga miisa sa iyang tuong kamot pagpakita sa iyang kinumo. "Fistfight. The champion will get this time piece."
Nagkatinan-away ang managhigala. Panuway man diay kining gitangkoan nilag tuba nga mainom.
"Unsa man, Bay Badok?" Mitugpa ang luwa ni Abloy sa tiilan sa Amerikano. "Maayo kaha?"
"Sulayan nato, Bay Abloy," ni Badok nga nanukad nga kasugdan ang away. "Relo na god na."
Mikatawa ang Kano nga mikab-ot sa ikaduhang sugong dihang gisugdan sa duha ang away sa kinumo. Kahimuot na man sa tawo nga nagtan-aw sa managhigala nga nagsinukmagay nga makailog sa relo de pulso niyang gihimong ganti. Apan nahurot na lang niya ang ikaduhang sugong, wala pay usa nilang mikamang sa yuta. Kalisang na man hinuon niya nga nakamatikod nga sukmag-patayan na ang binukbokay sa duha.
"Stop! Stop it!" Mipataliwala ang Kano nga mahunong ang away. Napusak ang tuong mata ni Abloy ug nag-agas ang dugo sa ilong nga maorag nalata nga tamatis. Ug naa si Badok, nabitas ang dunggan ug nagtabisay ang dugo sa baba sa duha ka ngipon niyang napangag.
Nahunong ang away apan ang duha pulos nangangkon nga maoy midaog.
"No..." Miwara ang Kano sa kamot nga mipasabot nga ang duha wala pa magdaog; mipahiyom nga mitangtang sa relo sa iyang pulso. Nakakita ra siyag paagi nga way usang mabun-og sa pag-ilogay nila sa relo. Naglumbaay ang duha dihang gilabay sa tawo taman sa ginhawa ang relo ngadto sa hawan nga uma sa unahan. Wala na sa Kano hibaw-i kinsa sa duha ang nakakuha sa iyang relo. Nag-ikis-ikis ang jeep niyang gimaneho nga nagdagan balik sa kampo.
Bata pa ko niadto. Wala ko malimot. Apan wa ko lang hisabti nga mahimo sa managhigala ang tinud-anay nga panagtakos sa kinumo tungod lang sa usa ka relo. Ug nganong ibaylo sa tawo ang mahal niyang butang sa unsay makahubog? Apan kanay nahitabo. Nasaksihan ko ang panagtakos sa kusog sa managhigala nga makakuha sa relo nga gipailogan sa Amerikano.
HAYSKOL na ko. Dinha ko sa unang ang-ang nga mibatig kaibog sa relo. Tinuod, kaibog ko na man sa tawo nga nagsuot og relo de pulso. Sa among saring, si Ernesto lang nga anak og usa ka asendero ang tinun-an nga duna. Kasagaran lang siya nga tinun-an apan tinagad siya ug tinahod. Nainila siya tungod sa iyang relo de pulso. Way relo ang among magtutudlo ug kaniya mangutana sa oras basig nakalimot ang klerk sa opisina pagbagting alang sa sunod nga panulun-an.
Ang relo de pulso makahimo sa tawo nga usa nga talamdon ug talahoron. Sangpiton sa magpakisayod sa oras. Ang may relo de pulso usa nga dili yamhangan sa iyang panahon. Dili siya makabit sa kasabotan. Labaw sa tanan, ang kahimatngon sa kabililhon sa matag gutlo nga bation niya ang kahinugon nga mawagtang nga dili kapuslan. Usa ka bulawan ang panahon sa kamot sa tawo.
Apan mao lang kana. Igo lang ko sa kaibog. Ang relo de pulso usa ka Buwan nga malantaw. Naa makita, apan dili makab-ot. Tinuod, magtutudlo ang among amahan. Wala mi magpalit og bugas. Mersante ang among inahan. Nakapalit og yuta nga nakuhaan namo sa pagkaon. Apan namatay si Mama dihang natapos ang gubat. Siyam kaming buhi sa unang kaminyoon ug nadugangan og duha dihang naminyog usab si Papa. Labihan namong lisora dihang ang duha ko ka magulang nga utility boys pagtakas sa Amerikano mipauli pagbiya sa mga Amerikano sa Sugbo. Lima na ming nagtungha sa kolehiyo, tulo sa hayskol ug may duha sa elementarya. Unsaon nga makaigo ang suhol sa usa ka maestro sa tulunghaang publiko sa kadaghan puyra buyag sa mga anak nga edukahon?
Kalipay ko na man dihang natapos ni Noy Edred ang ETC ug nakatudlo sa Maraat. Makaginhawa na tingalig diyotay sa hagip-ot namong kahimtang. Ang Maraat usa lang ka balangay nga sakop sa lungsod sa Kanghagas. Ikaduha sa kataposang balangay habig sa habagatan. Samtang ang among balangay maoy ganghaan sa lungsod sa Kanghagas, ang Maraat maoy ikaduha sa kataposang balangay sa habagatan sa kasadpang habig sa lungsod sa lalawigan. Mao nga si Noy Edred panagsa lang mahiuli sa among balangay sa Panawagan tungod sa kalisod sa sakyanan.
Di gyod ko malimot niadtong adlaw nga siya miuli human sa Visayan Athletic Meet nga gipahigayon sa Dakbayan sa Sugbo. Kaibog ko na man niyang nagtan-aw nga nagsuot sa bag-o niyang pinalit nga relo de pulso. Gruen ang iyang relo. Napalit niya sa usa ka buwan niyang suhol. May t-shirt kong sinugatan. Apan sa iyang relo de pulso nagpamilit ang akong panan-aw sa kaibog. Wala siya mahimutang nga nakamatikod nga ang iyang relo ang giinitan sa iyang manghod. Dugay niyang gitangtang dihang gihangyo ko nga sulayan pagsul-ob.
Nianang Lunes sa buntag nga siya nag-atang nga makasakay, gitawag ko niya. Gitunolan ko niyag peso. Natingala ko kay gitagaan na man niya nianang gabii nga makapalit sa unsay magamit sa akong pagtuon. Pamasahe diay. Paadtoon ko niya sa Maraat sa Biyernes sa hapon. Dili siya mopauli. Maghulat siya nako sa Maraat. Nalipay ko. Sultihan ko siya. Basig siya ang manunubos sa pangandoy nga sinakit sa kawad-on.
Apan wala ko siya kasultii. Magulang ko siya, apan mibati kog kaikog. Nakapanghunahuna lang nga likayan ang pagbukhad sa palad sa unsay tinguhaong panag-iyahon nga makatibhang sa binulan niyang suhol.
Bayle diay sa Maraat nianang gabii. Mao diay nga gihatagan ko niyag pamasahe. Natan-aw niya nga naa lang ang nawong ko sa basahon. Buot lang niya nga ako malingaw sa adlaw nga way klase.
"Wa ka man mosayaw?" ni Noy Edred nga miduol ug mitapad sa bangko kong gilingkoran nga nakatan-aw nga nagpabaya lang ko sa bayle nga kalingawan nianang gabhiona. "Naa si Amparing..."
Nahasagnunot ang akong panan-aw sa babaye niyang gilantaw didto sa atbang nga lingkoranan sa mga dalaga. Ang Maraat nakita ko nga usa ka balangay sa maanyag nga mga babaye. Apan sa tanang mga bituon sa langit, may usa nga malantaw nga labing mahayag sa imong panan-aw. Si Amparing nakita ko nga mao ang bituon nga naghayag sa sayaw niadtong gabhiona.
Gisayaw siya ni Noy Edred nga mipaduol sa akong nahimutangan. Dihang natapos ang sonata, gipaila ko niya sa dalaga. Nagpares mi sa sayaw dihang gitugtog ang "Too Young To Be In Love". Kaduha ko siya isayaw.
"Unsay tan-aw mo niya?" ni Noy Edred dihang nahibalik ko sa lingkoranan.
"Maanyag."
"Wa ka ba maibog?"
Nakapahiyom ko. Wa tingaliy usa nga dili mobatig kaibog nga makahinagbo ni Amparing. "Kinsa man kahay dili?" Gisultihan ko siya. "Apan ikaw... unsay naa sa hunahuna?"
Mitan-aw siya sa atbang sa lingkoranan sa mga dalaga. "Gidapit ka nako nga makatambong sa bayle sa Maraat. Ang Maraat balangay sa mga maanyag. Basig anhi nimo ihibalag ang babaye nga ikauban mo sa kinabuhi."
"Wala ko kana mahimong kahasol." Mibati kog kahimuot sa nabati ko kang Noy Edred. "Naa ra ang babaye sa adlaw ang tawo makahukom sa kaminyoon."
"Mao," undayon ni Noy Edred. "Apan maayo nga may igo nga panahon masayod kinsa ang babayeng ikauban sa panagluon."
"Sagdi lang." Hisabtan ko nga buot niyang si Amparing paulitawhan sa manghod niya. "Mobalik ra gani ko sa Maraat kon matapos ko ang akong pagtuon."
"Hisabtan ko." Dinhay kasagmuyo sa iyang tingog. "Wala ka matandog. Wa mo ipangigi ang kaanyag ni Amparing."
"Nganong wala?" Kahimuot ko na man nga siya na hinuon ang nauyamot. "Bakakon ang usa nga molimod nga wala mabihag. Apan dili ko kahalaran ang matag Amparing ihinagbo sa dalan nga naghangos nagtungas sa ugma kong pangitaon."
Nakatan-aw siya nako. "Mahimo ka nga magtutudlo. Matinud-anon ka kaayo sa imong pagtuon," niya nga mikuot sa iyang bolsa ug misugo og duha ka botelyang beer sa batang dinha sa duol.
"Soft drinks lang ang usa." Gisultihan ko ang gisugo nga mibiya sa pamalihog sa iyang maestro.
"Wa ka gyod makakat-on?" Mikatawa si Noy Edred. "Di na ta mga bata."
"Asa ra man bitaw na," nako nga miduyog pagkatawa. "Dili maayong makakat-on nga way kuwartang ikapalit."
Miabot ang bata nga sinugo. Gitunol ni Noy Edred ang soft drink. Apan nakamatikod siya nga wala ko magtan-aw sa Coke niyang gitunol. Mipilit ang panan-aw ko sa Gruen niyang relo de pulso nga miamag sa siga sa petromaks nga nagkanuos dinha sa among duol.
Mipahiyom siya. Hisabtan ko nga may misantop sa iyang kaisipan. Mitan-aw siya nako nga nahimuot. Apan way gikasulti.
"Tana," agda niyang mamauli sa iyang gikaserahan. "Alas 11:10 na sa kagabhion."
Basig may isulti siya nga dili niya ipaabot sa pandungog sa mga tawo sa baylehan. Namauli mi apan nanubay lang siya nga si Amparing tinun-an sa komersiyo sa unibersidad sa siyudad. Nakaundang kay way makabantay sa tindahan sa pagpanganak sa iyang inahan. Ang mga magtutudlo sa tulunghaang publiko sa balangay naa magkasera sa usa nila ka balay.
Nianang hapon nga naghulat kog kasakyan pauli, mitan-aw siya sa oras. "Di na madugay ang Cadelima Bus."
"Maayo nga may relo nga masayod sa oras."
"Mao." Mipahiyom siya. Pahiyom nga nagtago sa unsay wala niya ikasulti sa dayon namong pauli sa bayle kagabii. "Ang relo di lang usa nga dayan kondili usa ka panginahanglan."
May isulti siya. Hulaton ko, dili mangutana. Hisabtan niya kining kaibog ko sa relo de pulso. Nakita niya nga wala kanako ang layaw nga lingaw-lingaw sa binatang kabuang sa kasingkasing. Wala ko magtagad sa mga babaye. Apan wala niya malilong nga hilantan ko sa kaibog magtan-aw sa usa ka relo de pulso.
"Gusto mo ba gayod manag-iyag relo de pulso?" Ang pangutana usa ka hagit nga sinimaan. Kon unsay buot niyang dagiton, mibati kog kahinam nga mahisabtan.
"Ngano man diay?" Milihay ko sa pangutana nga nahimuot. Maayo kahang nawngon ko siyag sulti kon palitan ba ko niyag usa?
Gitangtang niya ang relo sa iyang pulso. Mikidlap ang relo sa Adlaw sa kahaponon nga gitunol niya nako.
"Gipul-an ka na?" Gidawat ko ang relo nga gipatan-aw niya nako.
"Wala. Apan maimo ra gani kon magkasinabot ta."
"Kanindot." Mikatawa ko. "Hinigtan diay nig lanot."
"Ingon lang niana. Way butang bililhon nga sayon mapangayo. Molihok ang tawo. Magpasingot nga makapanag-iyag unsa na lang."
"Hisabtan ko." Giuli ko niya ang relo. "Unsay balighot?"
"Ulitawhi si Amparing."
"Ulitawhan ko si Amparing?"
"Mao."
"Mao lang kana?"
"Kon sugton ka niya, ihatag ko nimo kining relo de pulso."
"Mao ba?" Nakatan-aw ko kang Noy Edred nga natahap dili ba usa ka binuang.
"Wala ko magtiaw," niya nga mihupay sa akong pagduhaduha nga ang relo nga nahimong katian dili bulog nga kasabotan. "May tagal. Sulod lang sa unom ka buwan. Kon mosugot siya nimo, kining relo ihatag ko nimo sa Disyembre."
Gidawat ko ang hagit. Ang relo de pulso ni Noy Edred nagduyan sa akong handurawan nga nagsakay sa Cadelima Bus pauli.
SUKAD niadto tua gayod ko sa Maraat matag Biyernes sa gabii. Kinsay di maghinam-hinam? Relo na god na. Relo! Nagtuo ko nga dili ko mapakyas. Maako gayod ang relo de pulso ni Noy Edred. Kalipay ko na man. Makarelo de pulso na gyod ko.
Ambot kon ikapila ko na kadtong balik sa Maraat nga si Amparing nasultihan ko. Maora mag lain god nga nahimo ang paghalad tungod lang sa tinguha nga makapanag-iyag relo kay dili man kinasingkasing ang gugmang gipanumpa sa usa ka dalaga. Nahinumdoman ko lang nga Domingo kadto sa buntag. Naligo siya sa dagat uban sa iyang mga higala.
Naabtan ko silang nanglingkod sa dagsang kahoy sa baybay. Dihang namiya ang iyang mga higala nga namalik sa tubig, nahawiran ko siya ug gikasulti.
Kadaghan na mi nagkasulti. Apan kadto lang nga nanglingkod mi sa gapnod nga siya gisultihan sa gugma nga ang relo de pulso ang naggilaw-gilaw sa akong handurawan.
Mipahiyom lang siya. Naminaw. Walay gikasulti. Sa akong pagbiya, gibinlan ko siyag sulat. Gisulatan sa tulunghaan ko sa lungsod. Wa koy balos nadawat. Apan wa ko maluya. Nahagit ko. Walay ligad. Tua ko sa bayle matag Biyernes sa Maraat. Ang Maraat maorag batobalani. Bation kog kadasig nga tua sa balangay sa Maraat. Kapoy nga mobiya. Laay ang mga adlaw nga Lunes ngadto sa Huybes sa tulunghaan. Apan inigka-Biyernes, magkapakapa ang akong kasingkasing. Kinsay dili malipay? Igkita na sad si Amparing ug magakos sa bayle nga gihimo matag Biyernes sa balangay.
Nalimot ko sa relo. Nalimot nga ang relo de pulso ni Noy Edred nahimong kasabotan sa paghalad. Wala na ko maikag. Si Amparing na ang mahanduraw sa pag-usara ug damgohon sa pagkatulog. Naunsa na ba kini? Wala ko lang hisabti. Nawad-an kog kaikag sa relo. Dili ko na usa ka pangandoy. Dili na kanako usang bililhon nga tinguhaong panag-iyahon. Wala na koy makita kondili si Amparing. Si Amparing ang tanan kanako. Siya ang masigang bituon malantaw ko sa langit. Ang akong gugma... Ang akong kalipay... Ang tanang katahoman anino lang sa iyang kahayag.
Nasulat ko ang balak "Sa Unang Panagkita" ug gipatik sa mantalaan. Dili maisip ang mga sulat sa gugma nga nagkayo sa pagbati sa paghalad. Apan ang tanan nahulog lamang sa linaw. Dili matugkad ang iyang kahilom. Kalibog ko na man. Maayo siyang ikasulti. Apan mao lagi. Mopahiyom lang kon pakisayran sa gugma kong gihalad.
Hisabtan ko nga siya may hinigugma. May iya nang kasaad ug dili na makadawat og laing maghahalad. Buotan lang si Amparing. Kon wa siyay gilingi dili siya magpakabuta-bungol sa mga sulat sa gugma nga nagbakhong nanuktok sa iyang kasingkasing.
Gikasubo ko. Apan magpakatawo ko sa pagdawat sa kapakyas sa gugma sa babaye kong hinalaran. Ingon lang niana. Ning kinabuhi, may mga butang nga sayon lang sa tan-aw tang mapanag-iya apan dili ta makab-ot. Mibalik ko pag-umod sa akong pagtuon.
"UNSA diay?" nangutana si Noy Edred nga nahiuli anang bakasyon sa Pasko. "Wa ka na man motunga lagi sa Maraat?"
"Bitaw." Gitikop ko ang libro nga gibasa. "Mora mag nabiyaan ko kining pagtuon."
"Unsa si Amparing...?"
"Pakyas ko."
Mipahiyom siyang mitan-aw nako. "Magsusulat ka ug magbabalak. Wa mo diay siya malukmay sa mga sulat mo sa gugma?"
"Basig may kasaad na siya."
"Gisultihan ka niya?"
"Wala nuon. Sa panabot ko lang."
"Kaanugon."
"Way maanugon. Kondili imoha, iya sa lain."
"Tinuod." Mikatawa siya. "Ang tawo mapakyas, dili ang gugma," niya nga mitan-aw nako. "Apan wala mapakyas. Di ka mahikawan sa relo mong gipangandoy."
"Kalimti." Mihupas ang kaibog ko sa relo.
HAYAG ang Buwan. Nadala ko sa mga higala sa pangharana. Ila gyod kong dad-on kon sila mangharana. Akoy magpaluyo sa balak sa ilang mga awit nga duyogan ni Berting ug ni Nito sa tenor ug bandurya. Diha si Badok ug Abloy nga nagpabiling mga ulitawo, nakighugoy sa mga batan-on nga nagdalag usa ka tabayag nga tuba. Katingala na man nila nga wala mosaylo ang tagay. Gidawat ko ang hungot nga gitunol. Kaniadto ugod, mokuyog lang ko sa harana apan dili moinom.
"Kanay lalaki." Mikatawa si Badok sa kahimuot. "Dili Bisayang Sugboanon ang lalaki nga dili moinom og tuba."
Nagduog-duog ang ulo ko nga miuli sa balay. Lawom nang gabii. Apan hayag. Wala pa mapalong ang petromaks. Nagsulti si Noy Edred ug si Papa sa kinadak-an. Wala ko matingala. Ingon niana ang mga magtutudlo. Kanunayng magpulaw sa pagsulat sa lesson plan.
Nagdali kong makasaka sa taas. Apan wala ko makatikang sa hagdan dihang hidunggan ko si Papa nga nangutana unsay sabot nila sa ilang kaluwasan. Nahaugnok ko. Panagsabot sa amahan ug anak sa kaminyoon. Mangasawa diay si Noy Edred.
"June wedding." Gisultihan ni Noy Edred si Papa. "Ug gusto ni Amparing sa Simbahang Katoliko mahimo ang among kasal."
Dinha ra. Naumpawan ko sa kahubog. Mao diay. Si Noy Edred diay ang tawo nga kasaad ni Amparing. Kawala ko magdahom. Nasampongan ko ang akong baba sa kahadlok mabuhian ang dako kong katawa. Apan ngano man? Nganong nahimo niyang paulitawhan sa manghod ang iyang hinigugma? Nahinumdom ko nga may gikasulti siya nga angay lang sa tawo masayod sa babaye niyang ikauban sa kinabuhi. Tingali usa lang niya kadto ka pagsulay kang Amparing. Kon nakahunahuna ba lang lingawon ang manghod nga naa lang ang nawong sa basahon nga labihang nakapaninguha nga molampos sa pagtuon. Kon unsay katarongan, si Noy Edred ra ang nasayod.
NAHIGMATA ko sa yugyog nga namukaw. Dinha ko sa lantay sa kayda kabuntagi nga way unlan ug banig nga natulog.
"Bangon... Pag-ilis..." Nagkarakara ang tawo nga nagdaling makigpanglakaw.
"Asa diay ta?" Wala ko mobangon. Gihawiran pa sa katulogon.
"Sa siyudad. Magpalit sa imong relo."
"Relo?" Hidunggan ko. Apan wala na mamagting sa akong kaikag. "Di na hinungdanon."
"Dili?" Milakra sa iyang dagway ang katingala nga ang pangandoy kong panag-iyahon butang nga wala nay bili og kahulogan karon. "Hinungdanon sa usa ka magtutudlo."
"Bitaw," undayon ko sa iyang pagtan-aw sa relo. "May labi lang hinungdanon natan-aw kong panag-iyahon."
"Unsa kana?"
"Ang libro sa akong pagtuon."
"Paliton ko, Emin."
Mibangon ko ug gilamano ang tawo. "Pahalipay diay."
Mitingsi si Noy Edred nga mibatig kahimuot sa iyang kadaogan. Sa dalan nalantawan ko si Badok ug si Abloy nga nagsinangay sa tabayag sa tuba ni Ingkoy nga gisakada nila sa lungsod. Taas na ang Adlaw.
(KATAPOSAN)







1







Title:Limbong sa Karnabal
<b>Limbong sa Karnabal</b> 
Vicente Rama

Sulod sa "Auditorium" sa Karnabal. Ang "banda municipal" nagtogtog sa mga matahum nga "one step". Dili maisip ang mga "pareja" nga nanagsayaw. Katawa dirí. Tiaw didto. Salibay sa "conffeti". Mga pasumbingay sa gugma.... 
Sa usá ka bangko, naglingkod ang duhá ka tawo. Babaye ang usá nga nagmaskará ug lalake ang ikaduhá nga waláy maskará. Ang lake nagkanayón: 
-Dali ná, matahum kó. ¿Anus-a pa nimo akó kaloy-i? ¡Gihigugma kó ikaw! 
-Gihigugma akó nimo, apan walá akó mahigugma kanimo-mitubag ang babaye. 
-¡Intawon! ¿Dili ka malooy kanako? Ulipna akó; pangayo-i akog kamatuoran sa akong gugma; ug tanán, lakip kining kinabuhi, akong ihatag, akong ipangahas, aron lang makaangkon nianang imong mga matam-is nga matá.... 
-¡Aaa! ¿Matá da gayud ang imong gikaibgan kanako?-mitubag nga nagkatawá ang nagmaskará. 
-Ang imong mga matahum nga matá; ang imong kasingkasing bulawanon; ang imong langitnong kaanyag, kanang tanán, maoy nakapadaní sa akong kalag. ¿Unsa ná, mahimo bá nga ilhon kó ikaw nga áko sukad ning mga gutloa? 
-Apan, ayaw uná: ¿nakailá ka bá kanako? Tingali bayág nahigugma ka sa usá ka babaye nga dili mó kaila. (mikatawa ug nagmalomó ang babaye). 
-Akó dili nimo kalimbongan-mitubag ang lalake-Ikaw maó si Marieta, ang akong pinalangga, ang bugtong hari ning mga damgo. Marieta, Marieta, but-a ná intawon akó; kini maó ná ang katapusang takna sa atong panagkakita. 
-Apan ikaw nasayud nga akó minyo; ikaw nasayud nga akó adunay bana. ¿Matarong bá nga kuhaan mó akó sa dungog? 
-¿Unsay sapayán niana? Ikaw minyo; ang imong lawas ginapus sa talikalang yutan-on; apan ang imong kasingkasing, ang imong kalag, gawás ug waláy makagapus kanila. Ang kaminyoon maoy usá ka butang lumalabay; dili maó ang gugma; ang matuod nga gugma maó ang gugmang gawas, ang walá magtagad nianang mga binuang sa katawohan.... 
-Kong akó mobuut kanimo, ¿unsay ipulong kanako sa akong bana? (masulub-on) 
-¿Unsay ipulong niya? Nga magpailob siya. Dili mahimo nga iunong mó ang imong bulawanong umaabut sa usá ka bana nga "desgraciado" sama kaniya. 
-¡Ambut lang unsáy dangaton nato! (paraygon). 
-¡Ang himaya maoy atong madangat! Marieta, higugmaa ná akó, ingna akó nga akó imong gihigugma, nga akó imong gipangga.... 
Ang sayaw nagapadayon. Madasigon kaayo.  Ang mga nanagmaskará nanaghudyaka. Katawa, singgit, kagahob, maoy naghari. Halus dili madungog ang mga sulti tungud sa kasaba. 
Ang duruha nga nanagsulti mitindog ug napadulong sa usá ka dapit nga hilit. Ang lake nagkanayón: 
-Pinangga, kuhaa ang imong maskará; patan-awa akó pagbalik sa imong kaanyag; patan-awa akó kay buut ko sublion ang akong pagtoo nga si ibabaw ning tanáng kahayag, sa ibabaw ning tanáng kalipay, nagahari sa gihapon ang imong katahum; pahagka akó.... 
-Kay gipangayo man nimo nga kuhaon ang maskará, akong kuhaon ugod. 
Ang babaye mikuha paghinay sa iyang maskará ug ¡dakung kahikugáng! ang lake misibog pagkalit ug misinggit pagingon: 
-¡Susmarosip! ¡Pasayloa asawa kó! ¡Conching, dili ko ná gayud usbon! 
Ug ang lake miluhod, midukó nga mapaubsanon na kaayo, samtang ang babaye, maugdang ang tinan-awan, pinataas ang agtang, namulong sa ingon: 
-Maó diay kini, Pepe, ang imong "vicio". Bantug dá nga ikaw nanlimbasog gayud sa pagtaptap ug pagtakubán ning mga gabhiona. Ikaw dili maayong bana; ikaw makaako diay sa pagtalikod kanako ug makaako sa paghigugma ug laing babaye. Gipakaingon mó nga maó akó si Marieta ug bisan anía kita sa taliwala sa "Auditorium", gipagulá mó ang imong paglapas sa imong pagkaminyo. Daután, daután kining imong buhat. Karon dili ka ná makalimod kay hisakpan ko ikaw. Apan ¿nganong moingon ka  nga ang kaminyoon maoy binuang ug ang GUGMANG GAWAS maó ang matuod nga gugma? ¿nganong sugyutan mó ang usá ka babayeng minyo aron mobuling sa iyang kaminyoon? ¿maó diay kaná ang imong "teoría"? Kong maó kaná, ¡magbulag kitá! 
-Conching, pasayloa intawon akó; dili ko ná usbon. Maó kadtoy usá ka damgo, usá ka salimuang, usá ka binuang.... 
Si Pepe midukó, naghilak.... 
Si Conching giabut ug kalooy sa iyang bana ug unya, punó sa kalomó ug nagkatawá, miingon: 
-Karon, una kó ikaw pasayloon, buut kó unta hinsayran: ¿kinsay imong palabihón sa paghalok: si Marieta kun akó? 
-Ikaw, ikaw gayud, kay maó man ang akong bugtong kauban ning kinabuhi. 
Niadtong hilit nga dapit, luyó sa mga lingkoranan ug mangitngit, milanog ang usá ka halók, nga maó ang timaan sa kalipay, himaya ug kalinaw sa usá ka magtiayong bulahan....







1







Title:Ang walay Pagbantay
<b>Ang walay Pagbantay</b>
Vicente Rama
Bulan sa Junio, 1916. 
Maó pay pagkatapus sa sayaw sa sayawanan ni Quirino. Sa ubós sa maong baláy, likoanan sa mga dalan Juan Luna ug Colón, dihá pay mga pundok-pundok sa tawo nga nagsultisulti mahitungud sa mga limbong ug mga kalapasang nahimo sa miaging piniliay. Ang tanan nagpahayag sa ilang kaluod ug panghimaraut tungud sa mga paagi sa mga "inspector" sa piniliay nga nanikas sa kabubut-on sa Lungsod. 
Sa pagkataod-taod nahilabáy ang usá ka automobil sinakyan sa usá ka batan-ong tinon-an sa Manila ug sa usá ka "bailarina" nga miamag tungud sa pinulpog nga mikapal sa iyang nawong ug nagbilin sa iyang paglabay nianang bahó nga maisog ug hiilhan dayon nga "Eclat". Ang mga nanagpundok miiway sa pag-agi sa automobil ug usá kanila misiyagit: "Mabulahan kamó, mga bihag ni Cupido". 
Sa walá madugay, sa dalan Juan Luna, tungud nianang balangay nga ginganlag "Kamagayan", mihunong ang usa ka automobil ug nanganaog ang duhá ka mga batan-on, nga maó ang giasoy sa itaas. Misuot silá sa mga kabalayan ug nahiabut sa tugkarán sa usá ka balay nga hangtud karon anaa pá nagbaróg sa Kamagayán. Ang batan-ong lake miingón: 
-¡Pagkaanyag nimo! ¡Pagkamakabibihag sa imong langitnong larawan! Gihigugma kó ikaw...-nagkanayón ang batan-ong tinon-an. 
-Akó nahigugma usab kanimo; apan...-mitubag ang "bailarina". 
Dinhi walá ná hibaloi ang sumpay sa ilang panagsulti kay mihagbong ang usá ka dakung ulán ug ang saksi ning sugilanona, midagan ug nagpasilong sa usá ka punoan sa sambag. Sa pagtuang sa ulán gilantaw niya ang gibarogan sa duhá ka mga batan-on ug walá ná igkíta. Ang batan-on napabilin sa baláy sa "bailarina" ug didto makahigda niadtong gabhiona. 
Mga malipayon silang duhá: ang ilang duhá ka kalág, niadtong mga taknaa, nanaghiusa.... 
Si Andrea-ang ngalan sa "bailarina"-sa sunod nga mga adlaw nakita nga malipayon, labi ná kay daghan ang nagolitawo kaniya ug nagmanggad. Nakita nga siya daw walay gibati nga kaguol. Si Pascual upod migikan padulong sa Manila aron sa pagtuon. Si Andrea mananayaw gihapon. Si Pascual ug si Andrea walá magpalandong nga dunay kaguol nga moabut kanila. Walá silá magbulag, apan walá ná usab magsinulatay ni maghibaw-anáy. Ang kang Andrea gugma nga salingkapaw; apan ang kang Pascual usab labi pang salingkapaw. Dili kahibudngan kini sanglit pagbati nga bunga sa panagkakita sa usá ka gabii, sa pilá ka takna.... 
Miagi ang usá ka tuig. Si Pascual didto gihapon sa Manila. Usá ka lunes niana nga maoy iabut didto sa bapor "Cebu", si Pascual nakadawat ning mosunod nga sulát: 
"Higala Pascual:-Si Andrea umaanak ug siyá nagingón nga ikaw maó ang amahan sa bata nga iyang gisabák. Nagingon usab nga dili siyá mopugós kanimo sa pagilá sa imong anak kay dayág man nga ikaw dili moilá tungud kay salingkapaw man láng ang inyong gugma ug usá dá man kagabii ang paglungtad. Gibalita kó kini kanimo aron sa imong kasayuran. 
Ang imong mabinatíong higala, Agustin Soriano." 
Si Andrea nanganák ná. Si Pascual nagpakabutá-bungol sa tanáng nahitabó. ¿Unsaon kó pagilá sa usá ka bata nga bunga lang sa usá ka gugmang lumalabay, nianang gugma nga moturók lang kong makasayaw sa "bailarina"?-pulong pa ni Pascual. 
Si Andrea mikagyo tungud sa kaulaw ug sa hilabihang pagboyboy kaniya sa iyang mga ginikanan. Ug sukad sa lungsod nga gikagyohan ni Andrea siya nagsulát kang Abing, usá ka kauban niya sa "salón de baile", ning mosunod: 
"Higalang binati: 
Pinadpad sa akong mangil-ad nga palad, adía karon akó ning lungsora nagtago sa akong kangil-ad ug kinabuhi. Ang tuyo ning sulát maó dá ang pagtambag kanimo aron dili ká palimbong kang Augusto. Panamini ang akong gidangat. Gipakaingon kó nga ang una kong pagkaligás walay "nada", apan mapait diay ang pagasangputan. Si Pascual walá moilá sa iyang anak kay kamí naghigugmaay man lang niadtong gabii nga siyá misayaw kanako ug gidalá akó niya sa iyang automobil. Pagbantay bayá pagayo nianang manayaw kanimo. Kong maligás ká, alaut kanimo kay ang bunga sa imong gugma dili ilhon kay gugma konong salingkapaw, gugmang lumalabay, gugma sa duha, tuló, upat ka takna ... Pagbantay pagayo ug ayaw gayud palimbong kang Augusto. 
Imong higala sa gihapon, Andrea Malaestrella. 
Magbabasa: ang sugilanon sa itaas nga imong nabasa, maó ang kasaysayan sa giingon: "Ang gugma dili katiawan. Usahay, usá ka gutlo nga gugma mahimong usá ka tuig nga pag antus". Kadaghanan sa mga babayeng nangaalaut naingón gumikan sa ilang walay pagbantay ug gumikan sa ilang pagtiaw-tiaw sa gugma.







2







Title:News (4)
<b>Kuwang gihapon og classrooms, titser</b>
JECT
08 June 2008

SA pagbukas sa klase sunod semana, daghan gihapon ang mga panginahanglan sa Department of Education (DepEd).

Kuwang gihapon ang mga magtutudlo ug lawak saringanan ilabi na kay gipaabot nga mosaka na usab ang gidaghanon sa mga tinun-an karong tuiga.

Si DepEd 7 assistant regional director Recaredo Borgonia nitumbok nga ang tibuok Central Visayas nagkinahanglan og 517 ka mga magtutudlo alang sa elementary samtang 706 sa high school.

Gibase kini sa basic education information system (BEIS) quick count sa milabayng school year.

Nitataw si Borgonia nga ang lalawigan sa Sugbo maoy nanginahanglan sa labing daghang magtutudlo kay nimarka kinig 185 alang sa elementary samtang 220 sa high school.

Ang ikalimang distrito ang labing nagkinahanglan sa elementary unya ang ikaupat nga distrito sa high school.

Nagkinahanglan og 57 ka mga magtutudlo ang tibuok 5th district ug 67 sa 4th district.

Kabahin sa kakuwang sa mga classroom, gitumbok niya nga 1,144 ang gikinahanglang tukoron alang sa elementary ug 2,101 sa high school sa tibuok Central Visayas.

Ang siyudad sa Sugbo maoy labing nagkinahanglan niini. Gikinahanglan ang 324 samtang sa high school ang lalawigan sa Sugbo maoy nag-una kay nagkinahanglan og 541.

Si Borgonia nipasabot nga ang ilang buhatan motukod og 421 ka mga classroom ug samang gidaghanon ang tukoron usab sa Department of Public Works and Highways (DPWH).

Iyang gitumbok nga sa milabayng school year, nakatukod silag 169 ka mga classroom ug nakaayo og 104, wa pay labot niini ang gitukod sa mga non-government organizations (NGO) ug local government units (LGU) sama sa Kapitolyo ug kalungsoran. 

<b>Cebuano News: 11<pd>.</pd>5-B ang ma-alkanse sa nasud niining 2008 tungod sa bugas ug lana</b>
<u>Rey Anthony Chiu</u> 
Manila (8 July) -- $11<pd>.</pd>5 B ang trade deficit nga nakita sa kagamhanan human nasinati sa tibuok kalibutan ang kalit nga pagsulbong sa presyo sa lana ug sa bugas. 
Matud sa inter-agency Development Budget Coordination Committee (DBCC), ang $11<pd>.</pd>5B nga pagka-alkanse sa palit sa nasud wala nila damha dihang una nga gipagawas ang unang panaghap sa kahimtang sa palit sa gawas. 
Ang trade deficit nagpasabot nga mas dako pa ang gasto-on sa nasud ngadto sa pagbayad sa gipalit niini kay sa iyang kita sa pagpamaligya sa gawas. 
Dungan niini, 7 ngadto sa 10% na lang ang import growth samtang ang pagpamaligya gipakanaog usab sa 6 ngadto sa 5 % tungod sa paghinay usab sa panginahanglan sa gawas. 
Sa napabag-o nga panaghap, ang pagpamalit sa nasud anaa sa $63<pd>.</pd>3 bilyones, samtang ang kitaon niini sa pagpamaligya ana-a lamang sa $51<pd>.</pd>787 bilyones. 
Sa buwan sa Enero nagdto sa Abril, $16<pd>.</pd>86 bilyones lamang ang kita sa nasud samtang migasto kita og $19</pd>.462 bilyones dala sa kalit nga sulbong sa presyo sa lana ug bugas humay. (PIA) 

<b>Cebuano News: Palasyo bukas sa sugyot sa CBCP pagrepaso sa ekonomikanhong palisiya</b>
<u>Rey Anthony Chiu</u>
Manila (8 July) -- Bukas ang Malacanang sa sugyot sa Catholic Bishops Conference of the Philippines (CBCP) alang sa pagrepaso sa palisiya niini kabahin sa mga presyo sa nag-unang paliton sa nasud. 
Matud ni Press Secretary Jesus Dureza, bukas ang estado ning panahon sa ting-lisud, dayag lamang nga buksan sa kagamhanan ang tanang sugyot sa bisan unsa nga sector, lakip na ang gikan sa mga Obispo." 
Sa usa ka press conference, gibutyag ni CBCP president Archbishop Angel Lagdameo, nga ang walay puas nga pagtaas sa presyo sa lana angay na gayud nga makatulak sa kagamhanan sa pagtuki pagbalik sa oil deregulation law. 
Gitumbok usab ni Lagdameo ang pagrepaso sa balaod sa expanded value added tax (e-VAT), samtang nakita nila nga kini nga pabuhis nagdugang lamang sa mga palas-anon. 
Niiini, gipasalig ni Dureza nga bukas ang malakanyang sa paglili-pagbalik ning mga palisiya. 
Hinuon, sugid usab ni Dureza nga kining sugyot tun-an pa sa mga tigdumala sa ekonomiya kay sila ang maghimo sa katapusang rekomendasyon. (PIA) 

<b>Cebuano News: Presyo sa bugas humay midaos-os hinay-hinay</b>
by <u>Rey Anthony Chiu</u> 
Tagbilaran City (8 July) -- Sa namatikdang hinay nga pagdaos-os sa presyo sa bugasy humay, gitumbok sa mga tinugyanan ang pagpabaha sa kagamhanan sa subsidized nga bugas humay maoy nakaingon nga mikubos sa labing menos P2 alang sa presyo sa commercial nga bugas. 
Matud ni Director Romeo Recide sa Bureau of Agricultural Statistics, ang presyo sa commercial rice mi-stabilize na bisan pa sa nagsingabot nga buwan sa Julyo-Septembre nga tingnihit. 
Butyag niya nga ang usa ka buwan nga "selective bombardment" sa NFA rice sa kamerkadohan ug ang paglutos sa kagamhanan sa mga negosyanteng misakay sa panahon, nagbunga ra gayud. 
Sa iyang taho ngadto kang Agriculture Secretary Arthur Yap, si Dir Recide mipasabot nga ang pagkubos sa tag P2 sa presyo sa bugas sa Metro Manila ug sa ubang mga rehiyon timailhan na nga nagbunga ang lakang sa kagamhanan. 
Gikalipay -aw usab ni Yap ang pagkubos sa presyo tungod kay kini sukwahi sa gikahadlokang pagtaas unta tungod sa padayong tingnihit ning mga buwan. 
Gani, iya usab nga gipadayag nga duna pay igo nga stockpile ang kagamhanan aron ikapadayon sa pagpabaha sa baratong bugay aron ipaubos pa ang presyo sa retail ug hingpit na nga pordoyon ang mga negosyanteng ming sakay sa panahon. 
Gikataho nga may 350,000 metriko toneladas (MT) o 7 ka million ka sakong bugas ang gibubo sa NFA aron kini mahitabo. (PIA) 

<b>Cebuano News: Roundup: Presidente Arroyo mipalig-on sa Task Force Education</b>
<u>Lanie Pitao-Tupaz</u>
Manila (7 July) -- Mitudlo si Presidente Gloria Macapagal-Arroyo sa director-general sa Technical Education and Skills Development Authority kon TESDA isip miyembro sa Teacher Education kon TEC sa tinguha pagpalig-on sa mga pamaagi sa Presidential Task Force on Education kon PTFE pagpalambo sa edukasyon sa nasud. 
Ubos sa Executive Order 729 ug 730 nga gilagdaan ni Presidente Arroyo niadtong Hunyo 4, 2008, si Presidente mitataw sa panginahanglan paglakip sa technical-vocational sector sa edukasyon ngadto sa TEC sa pag-edukar ug pagbansay sa mga technical-vocational teachers kinsa dili makuwestyon ang mga kakayahan ug integridad. 
Ang TEC namugna ubos sa Republic Act 7784 samtang ang TESDA namugna ubos sa Republic Act 7796. 
Ang PTFE namugna ubos sa Executive Order 652 nga gilagdaan ni Presidente Arroyo niadtong Agosto 21, 2007, aron matan-aw ang plano ug ma-monitor ang kinatibuk-ang sistema sa edukasyon. 
Sa laing bahin, ang Executive Order 730 nagdugang ug duha ka mga representante ngadto sa Board of Advisers sa Commission on Higher Education kon CHED nga namugna ubos sa Republic Act 7722. 
Ang duha ka mga executive orders ma-implementar na pagkatapos sa 15 ka adlaw nga paggawas niini sa nasudnong mantalaan. (PIA Biliran) 

<b>PGMA mipakusog sa promosyon ug proteksyon sa intellectual property rights</b>
Gimugna ni Presidente Gloria Macapagal-Arroyo ang National Committee on Intellectual Property Rights kon NCIPR aron mapakusog ang promosyon, proteksyon, ug pagpatuman sa intellectual property rights sa nasud. 
Ang NCIPR nga namugna ubos sa Executive Order 736 ug gilagdaan ni Presidente niadtong Hunyo 21, 2008, gipangulohan sa Department of Trade and Industry kon DTI, ug sa Intellectual Property Office kon IPO isip co-chairman. 
Ang duha ka mga buhatan gitahasan pagpadayon sa koordinasyon uban sa nagkalain-laing ahensiya batok sa pagpamirata ug pagpameke. 
Ang mga miyembro sa NCIPR naglakip sa Department of Justice kon DOJ, Department of Interior and Local Governments kon DILG, Bureau of Customs kon BOC, National Bureau of Investigation kon NBI, Philippine National Police kon PNP, Optical Media Board kon OMB, National Book Development Board kon NBDB, ug Bureau of Foods and Drugs kon BFD. (PIA Biliran) 

<b>Pagbisita ni Presidente sa US magsugod na pagdala ug mga benepisyo sa nasud</b>
Sa dili madugay magdala na sa mga material nga benepisyo ang 10 ka adlaw nga pagbisita ni Presidene Arroyo sa Estado Unidos. 
Gawas pa sa hinabang sa Estados Unidos alang sa rescue and relief operations alang sa mga biktima sa bagyong Frank, ang pagbisita ni Presidente Arroyo mipalig-on sa eligibility sa Pilipinas alang sa Millenium Challenge Corporation kon MCC grant nga mokabat ug $700 milyones alang sa mga proyekto pagbuntog sa kakabus. 
Ang Pilipinas una na nga nakadawat ug P1<pd>.</pd>1 bilyones nga MCC grant isip pag-ila sa paningkamot sa nasud pagwagtang sa korapsyon ug pagdani ug mga langyaw nga mamumuhunan. 
Lain pa nga P338 milyones ang gihatag sa Millenium Challenge Account Threshold Program (MCATP) alang sa Office of the Ombudsman alang sa pagbansay sa mga imbestigador, pagpalambo sa kapabilidad pag-imbestigar ug pagpaniid sa ahensiya, ug pag-establisar sa information management system niini. 
Nakadawat gihapon ug minilyon ka pesos nga hinabang gikan sa MCC ang Department of Finance alang sa anti-graft ug anti-smuggling programs niini. 
Sa iyang pinakaulahing pagbisita sa US, nakuha ni Presidente ang kaseguroan gikan US government sa igong supply sa bugas kung magkinahanglan ni kini ug misera sa $216 milyones nga kasabotan sa seguridad sa pagkaon. (PIA Biliran) 

<b>Deputy Spokesperson namulong kabahin sa LTFRB </b>
Si Presidential Deputy Spokesperson Lorelei Fajardo miingon nga misaligon ang Palasyo nga timbangon, konsultahon ang tanan sector, ug magpahigayon ug pagtuon si Chairman Thompson Lantion lakip na ang Land Transportation and Regulatory Board kon LTFRB kabahin sa epekto sa pagtaas sa lana sa kalibutanong merkado nga nakaapekto dili lamang sa nasud Pilipinas kundili lakip na sa mga first world countries. 
Si Presidente Arroyo dili makatugot nga dili mangita ug mga pamaagi pagtabang pagpakubos ug pagkontrol sa epekto sa pagtaas sa lana ngadto sa mga lumulupyo. 
Ang gobyerno nagduso sa mga programa nga naghatag ug pautang nga walay tanto ngadto sa mga tag-iya ug pampublikong sakyanan pagkomberter sa ilang mga sakyanan ngadto sa Liquified Peroleum Gas kon LPG ug Compressed Natural Gas kon CNG aron mapamenos ang gasto sa lana, ug paghatag ug hinabang sa transport sector aron maibanan ang ilang kapit-os ug ingon man usab sa mga sumasakay nga mga pasahero. (PIA Biliran) 

<b>Sec<pd>.</pd> Bunye nahagit sa iyang pagsulod sa Monetary Board</b> 
Si kanhi Press Secretary Ignacio Bunye kinsa nagsugod na sa iyang trabaho sa Monetary Board niadtong miaging Hulyo 3 nahagit sa iyang bag-og trabaho matapos makita ang mga nahimo sa mga miaging Governors sa Bangko Sentral ng Pilipinas kon BSP nga sila Jaime Laya, Gabriel Singson, Jose Cuisia; ug outstanding members sa Monetary Board nga sila Dr<pd>.</pd> Vince Valdepenas ug Atty<pd>.</pd> Raul Boncan. 
Sila Valdepenas ug Boncan nagmalamposon pag-atubang sa Asian financial crisis ug nagwagtang sa Pilipinas isip "the sick man of Asia" ug mihimo niini nga usa sa mga pinakakusog nga ekonomiya sa rehiyon. 
Si Bunye mahinamon sa iyang bag-ong trabaho uban sa lain pang mga miyenbro sa Monetary Board nga sila Romy Neri, Juanito Amatong, Nelly Villafuerte, Freddie Antonio, Deputy Governors Diwa Gunigundo, Armando Surators, ug Nestor Espenilla, ug lain pa nga mga trabahador sa BSP kinsa mitabang niini nga mga kauswagan. 
Si Bunye midugang nga nahiatol ang iyang pagsulod sa Monetary Board sa panahon nga gihadla ang kalibutanong ekonomiya sa misakang presyo sa lana ug pagkaon apan siya maninguha pagtrabaho sama sa gibuhat nila Dr<pd>.</pd> Valdepenas. (PIA Biliran) 

<b>Presidente nagpalig-on sa Task Force on Education; nagpalapad sa CHED</b>
Si Presidente Gloria Macapagal-Arroyo nagtudlo sa director general sa Technical Education and Skills Development Authority (TESDA) isip membro sa Teacher Education (TEC), usa ka lakang nga nagpalig-on sa mga pamaagi ug papel sa Presidential Task Force on Education (PTFE) aron mahiusa ang sistema sa edukasyon sa nasud. 
Sa Executive Order (EO) 729 ug 730, ang Presidente mitumbok kabahin sa panginahanglan kon "the need to include the technical-vocational sector of education to the TEC and to educate and train the technical-vocational teachers of unquestionable integrity and competence." 
Gipirmahan sa Pangulo ang duha ka EO pagka Hunyo 4, 2008. 
Ang TEC gimugna pinaagi sa Republic Act 7784, samtang ang TESDA naumol sa RA 7796. 
Ang PTFE, sa pikas bahin, naumol sa EO 652 ng gipirmahan sa Pangulo pagka Agosto 21, 2007 "to assess, plan and monitor the entire educational system." 
Samtang, ang EO 730 mipuno pag-ingon nga ang duha ka private representatives sa Board of advisers sa Commission on Higher Education (CHED) nga naumol sa sayo pa pinaagi sa RA 7722. 
Ang duha ka mga EOs mi-epekto 15 ka adlaw human mamantala sa usa ka nasudnon nga pamantalaan. (PIA-Southern Leyte)

<b>Cebuano News: Roundup: PGMA nanguna sa pagpanghatag ug hinabang sa Aklan karong adlawa</b>
u>Rodrigo S<pd>.</pd> Victoria</u> 
Kalibo, Aklan (1 July) -- Si Presidente Gloria Macapagal Arroyo manguna karong adlawa sa pagpanghatag ug hinabang ning maong probinsya kauban ang Iloilo ug Capiz nga naigo ug maayo sa Bagyong Frank sa milabay nga Hunyo 21. 
Ang Presidente mang-apod-apod ug pintos na daan nga mga pagkaon ug manghatag ug mga hut-ong sa tabang medical alang sa apektado nga mga residente sa Martes sa hapon sa provincial capitol grounds dinhe sa Barangay Estancia. Sa Hunyo 30, ang PDCC nagtaho nga ang bagyo miresulta sa pagkakalas ug 51 ug pagkawala sa 7 ug nakaapektar sa 58,982 ka mga pamilya o 292,677 ka mga tawo sa 17 ka mga lungsod sa probinsya. 
Ang PDCC nagtaho nga ang kinatibuk-ang kadaut miabot ug P1.59 ka bilyon, lakip ang P424 ka milyon sa agrikultura, mga agianan (mga kalsada ug mga tulay) sa P317 ka milyon, inprastraktura sa P646 ka milyon ug pampublikong kagamitan sa P202<pd>.</pd>5 ka milyon. 
Sa pagkakaron, ang kuryente ug ang mainom nga tubig ang sa pagkakaron ibalik sa probinsya samtang ang sakob sa lungsod ang gibukutan pa sa unom ka pulgada nga lapok. 
Ang Provincial Planning Officer nga sai Roger Esto nagkanayon nga sila nagkinahanglan ug ekipo aron sa pagkuha sa lapok nga dala sa tipahawak nga tubig baha diha sa pagkusog sa bagyo. 
Si PNP provincial director Chief Supt<pd>.</pd> Bong Durana nagkanayon nga mokabat pa ug bulan aron sa paghawan sa lapok sa Kalibo ug uban pang mga gapnod. 
Si Presidential Assistant for Western Visayas nga si Sec<pd>.</pd> Raul Banias nagkanayon nga sila nakitambayayong sa mga opisyales sa agrikultura ug panagat aron sa pag-ayad sa dakong kadaut nga nahimo ngadto sa agrikultura ug mga panagat lakip na ang mga lantsa nga panagatan, manukan ug buhion sa Region 6 partikular ang Panay Island. 
Sa pagkakaron, si Banias nagkanayon nga ang nag-unang mga panginahanglan sa Panay mao ang tubig, pagkaon ug mga medisina aron sa pagpagaan sa gidangatan sa apektadong mga residente sa rehiyon. (PIA-Biliran) 









5







Title:News (11)
<b>Cebuano News: CARP: Unsa nay mahitabo?</b>
<u>Myra L<pd>.</pd> Quizada</u>
Butuan City (21 July) -- Sa ika 20 na ka tuig sa programa sa Departamento sa Agrarian Reform nga CARP, atong mamatud-an nga daghan nay mga nahimong tabang ang maong programa ngadto sa mga nahimong benepisyaryong mag-uuma. 
Milyon-milyon na nga mga proyekto ang na hipang apod-apod ngadto sa nagkalain-laing Agrarian Reform Communities sama sa farm to market roads, tulay, post harvest facilities, communal and school lightings, irrigation system, ug uban pang livelihood projects nga nakatabang sa kalambuan sa usa ka kumunidad ug pangabuhi sa atong mga farmer beneficiaries dinhi sa probinsya sa surigao del sur. 
Daghan ang nangutana unsa na ang status sa programa? Ug aduna pud mga spekulasyon nga matapos na ang CARP. Pero ang kamatuoran mao kini...nga pinaagi sa Resolution Number 21 natagaan ug higayon nga magamit ang funding o budget para sa tuig 2008. Nagkanayon sa maong resolution gikan sa fourteenth congress nga gi-pirmahan ni Cong<pd>.</pd> Prospero Nograles, Luis Villafuerte, Edcel Lagman ug Pablo Garcia nga: 
As it is hereby resolved by the House of Representatives and the Senate, that the effectivity of the land acquisition and distribution component of RA 6657, as amended, otherwise known as CARP Law of 1988 be maintained until December 31, 2008. 
That during the period of July to December 2008, both Senate and House of Representatives, through their respective agrarian reform committees, come up with a definitive bill on extending the land acquisition and distribution component of Republic Act No<pd>.</pd> 6657 with perfecting major reforms which Congress shall adopt on or before December 31, 2008. 
Sa pagkakaron, positibo ang buhatan sa DAR nga sa dili pa matapos ang tuig 2008 aduna nay ma aprobar nga house bill alang sa extension sa CARP. Nanghinaot ang tanan labi na ang mga farmer beneficiaries nga matagaan ug panahon sa mga magbabalod nga mga Congresista ug Senador nga mahisgotan ug ma aprobahan ang maong house bill. 

<b>Cebuano News: Pagpangisda og tuna sa Pasipiko gidili; walay apekto sa industriya sa tuna sa Pilipinas</b> 
Butuan City (21 July) -- Giimposar karon ang pag dili sa pagpanagat sa mga isdang tuna sa kadagatan sa pasipiko particular na sa nasud sa Papua New Guinea, Solomon Islands ug laing unom ka mga nasud. 
Apan ang mga eksperto mitataw nga dili kini makaapekto sa natad sa industriya sa pangisda'g tuna dinhi sa nasud. Kini tapos mi imposar ang ubang mga nasud sa pagdili na sa pagkuha og isdang tuna. 
"The ban on two areas of the Pacific Commons streaches of international waters surrounded by coastal waters belonging to the Pacific nations, aims at conserving bigeye and yellowfin tuna stocks," matod ni Stanley Swerdloff, ang senior fisheries adviser sa Growth With Equity in Mindanao. 
Siya nagkanayon nga ang local nga industriya sa tuna sa nasud gamay ra diin pipila ra usab ka mga barko ang namasul sa kadagatan sa mga natumbok nga mga nasud. 
"Most of the Philippine fishing fleets are licensed to catch in these countries' exclusive economic zones (EEZs), and these are where heavy Philippine fishing expedition has been accruing," dugang taho ni Swerdoff. 
Iyang gipasabot nga ang mga Pinoy nga nanag-iya og pangisdaang barko, mamasul ra man sa duol sa atong nasud, halayo sa mga nasud nga ginadiling pangisdaan na karon. 
"Traditionally, Filipino fishing boats catch stocks in the EEZs...so the ban on international waters by the Pacific nations will not have much impact to our tuna industry," matod ni Dexter Teng, assistant general manager sa TSP Marine Industries. 
Nagkanayon ang report sa Business World katunga nga makuha nga tuna nagagikan sa Pacific nations diin naglangkob sa Micronesia, Kiribati, Marshall Islands, Nauru, Palau, Papua New Guinea, Solomon Islands, Tuvalu ug dinhi sa nasud. 

<b>Cebuano News: PNOC adunay napalit nga kahimanan alang sa tubatuba</b>
Butuan City (21 July) -- Gikinahanglan nga paspasan sa kagamhanan pag-umol sa mga biofuels kun mga alternatibong lana sa atong nasud tungod sa walay puas nga pagsaka sa presyo sa krudo ug lana. 
Ang Philippine National Oil Co<pd>.</pd> (PNCO) - Alternative Fuels Corp. (AFC) mipahayag nga aduna na sila'y mga kahimanan nga napalit aron sa makakuha og biodiesel nga gikan sa jatropha kon mas nailhan nga tubatuba. 
Ang maong mga ekipo gipalit sa PNOC ug giabagan sa paggasto sa Department of Science and Technology (DOST). 
"The PNOC-AFC has sought a set of equipment that includes a small-scale jatropha expeller that can process around 120 kilograms of jatropha seeds an hour. The equipment is already with the DOST," matud ni Peter Anthony Abaya, PNOC-AFC President. 
Gawas sa small-scale jatropha expeller, ang AFC nakapalit usab ug decorticator, biomass feed boiler/steam, steam kettle and filter press - pulos kahimanan aron pagkuha sa krudo nga gikan sa liso sa tubatuba. 
In addition, the construction of a jatropha-processing facility at the DOST where the processing of the jatropha fruit, expelling of the seeds, purification of the oil and transesterification will be done for the biofuels production - is set to be completed before this year ends," matod ni Abaya. 
Dugang pa niya nga adunay Biofuel Testing and Analytical Facility nga tukoron sa DOST. 
"This has function for laboratory analysis of major parameters needed for the evaluation of biofuels production in the country," matod ni Abaya. 
Gitataw ni Abaya nga kining pangusisa ug kalambuan sa PAFC wala lamang maghatag ug kaayohan sa pang-uma sa tubatuba lakip na usab kini ang pagkuha ug pagproseso sa lana aron mahimo nga krudo nga magamit sa mga sakyanan ug mga makinaryas. 

<b>Cebuano News: Surigao giduso sa Kongreso isip higly urbanized city</b>
<u>Roel N<pd>.</pd> Catoto</u> 
Butuan City (21 July) -- Plano nga pag highly urbanized city sa Surigao ang wala pa mahimo og balaodnon sa kongreso. Kini ang gibutyag ni Surigao del Norte 2nd District Congressman Guillermo Romarate Jr<pd>.</pd>, niadtong nakalabay nga semana. 
Iyang giklaro human migawas ang report sa radyo gikan sa usa ka radio blocktimer nga iya na daw gihimoan og balaodnon. Dugang pa sa maong report, dili pa lang dugay nga iya na daw giduso ang maong balaodnon ngadto sa kongreso. 
Matod sa kongresista nga walay kamatuoran ang report. 
Hinuon positibo ang kongresista nga sa umaabot nga panahon basin kini maconvert ra ang syudad sa Surigao ngadto pagka highly urbanized city. 
"Akong gitan-aw ang tulo ka mga requirements pinasikad sa Local Government Code of 1991. Una, ang income sa syudad; ikaduha, ang population ug ikatulo ang land area," matod ni Romarate sa usa ka interbyu. 
Gibutyag niya nga ang una ug ikatulo nga requirements pinasikad sa Local Government Code of 1991, nga mao ang income ug land area ang pulos kwalipikado sa syudad sa Surigao. Apan ang ikaduha, sa pagkakaron ang 'dili pa gyud ma-qualify' tungod kay wala pa mokabat og 200 mil kalibo ka mga tawo ang nanimuyo sulod sa syudad sa Surigao. 
"I inquired the National Statistics Office and they gave me the data which stated that as of August 2007, Surigao City has a total of 132,000 population more or less," matod sa kongresista. 
Matod sa kongresista nga dako kaayo ang iyang pasalamat ngadto kang Surigao City Mayor Alfonso Cassura kinsa dako ang paningkamot aron mapalambo ang syudad sa Surigao. 
"It is a matter of time, may be one of these days makaabot ra gyud ta ana so that's the time to make a bill to convert the city of Surigao into a highly urbanized city," dugang taho ni Romarate. 

<b>Cebuano News: Syudad sa Surigao nakasulod sa "25 most competitive cities"</b>
Butuan City (21 July) -- Sa ikatulo kahigayon nakahimo na usab ang syudad sa Surigao sa pagsulod sa 25 ka mga syudad sa nasud nga gihatagan og pasidungog didto sa kauluhan. 
Sa 90 ka syudad nga gi-survey migawas ang 25 ka mga syudad nga gipasidungan sa Asian Institute of Management (AIM). 
Matod pa nga ang 90 ka syudad ang gibahin katulo diin mikatigoriya sa gagmay, dyutay ug dako kun (small, midsized ug metropolitan). 
Sa 45 ka syudad sa Luzon, 21 sa Visayas ug 21 usab sa Mindanao ang gisukod sa AIM pinaagi sa unom ka criteria. 
"Least of doing business, dynamism of local government units (LGUs) to business, needs and quality of life were the criteria," matod ni AIM Executive Director Federico Macarenes. 
Ang syudad sa Surigao nakahimo pagsulod sa nakatulo ka miyago gikan sa tuig 2001, 2003 ug 2007. 
Nakab-ot kini pinaagi sa kakugi ug kaabtik sa halandong mayor sa syudad sa Surigao nga si Mayor Alfonso Casurra. 
Ang 2006 Most Outstanding Mayor of the Philippines mapasalamaton ug magarbuhong midawat sa pasidungog didto sa Manila niadtong Hulyo 4, 2008. 
Sa Metropolitan Category nakasulod ang Davao, Lapu-Lapu, Makati, Manila, Marikina ug Quezon. Sa midsized Category nalista ang Cabanatuan, General Santos, Lucena, Olongapo, San Pablo, Tagum ug Tarlac. Samtang ang Bayawan, Calapan, Calbayog, Dagupan, Dipolog, Laoag, San Fernando, Malaybalay, Naga, Tagbilaran, Tuguegarao ug Surigao pulos nalakip sa gipasidunggan. 

<b>Cebuano News: Surigao del Sur SP pabor sa CARP Extension</b>
<u>Myra L<pd>.</pd> Quizada</u> 
Butuan City (21 July) -- Malaki ang naging papel ng Comprehensive Agrarian Reform Program (CARP) tungo sa pagbabago at pag-akyat ng kabuhayan ng mga magsasaka at ekonomiya ng probinsya. 
Humigit kumulang sa P400 million na pundo ang naibahagi sa dalawang distrito ng Surigao del Sur para sa pagpaggawa ng patubig/communal irrigation systems (CIS). Napatubigan din ang may tatlong libong (3,000) ektaryas na palayan at humigit-kumulang isang libong (1,000) farmer beneficiaries ang nabiyayaan sa patubig. Ito ay nagmula pa sa taong 1988 hanggang sa kasalukuyan. 
Kasabay din dito ang pagpatayo/pagpagawa ng mga post-harvest facilities, kalsada (farm to market roads) at mga tulay. Ikinatuwa ito ng mga farmer beneficiaries sa kadahilanan na mas magiging maayos at madali ang pagtatanim ng palay na siyang pinagkukunan ng kanilang pangkabuhayan. Lahat ng ito ay nanggaling sa mga Foreign-Assisted Projects (FAPs) kagaya nang ARISP I, II & III; DAR-ADB ARCP; SPOTS at DAR-IFAD/NMCIREMP. Ang Surigao del Sur ay bantog din na rice-granary sa Caraga Region. 
Ito ang naging batayan kayat nagpalabas ang Sangguniang Panlalawigan ng SP Resolutions No<pd>.</pd> 306 and 308 na nagpahayag ng kanilang suporta para palawakin pa ang programa sa pansakahang agraryo (agrarian reform). 
Kaalinsabay din dito ang siento-por-siento (100%) na pagsuporta at pag sang-ayon ng lahat ng labing siyam (19) na Local Government Units (LGUs) sa buong probinsya na palawakin pa ang CARP. 
Gayundin ang dalawang kongresista sa dalawang distrito ng probinsya: Cong<pd>.</pd> Philip A<pd>.</pd> Pichay na palawakin pa ng sampung taon at si Cong<pd>.</pd> Florencio C<pd>.</pd> Garay ay naging co-author ng AKBAYAN Representative Ana Theresia Hontiveros Baraquel ng House Bill No<pd>.</pd> 1257. 
Bagamat patuloy ang panghihikayat sa mga mambabatas para sa extension ng CARP, umaasa ang nakararami sa mga magsasaka na palawakin at mabigyan pa ng dagdag na mga taon upang sa gayon ay tuloy-tuloy ang pamamahagi ng ibat-ibang "support services" ng Department of Agrarian Reform tungo sa pag-angat ng kanilang kabuhayan.

<b>Cebuano News: Nangulo si PGMA ang miting sa Baguio pormal pagtipon sa Cordillera Lakas, Kampi</b>
Manila (July 18) -- Mangulo sa Presidente Gloria Macapagal-Arroyo karong adlawa sa pormal pagtipon sa Cordillera Regional Lakas Christian Muslim Democrats (CMD) ug ang Kabalikat ng Mamamayang Pilipino (KAMPI). 
Ang pagtipon sa duha ka patidong politikal sa unom ka probinsya sa Cordillera Administrative Region (CAR) mao ang ikaduhang pagtipon sa rehiyonal nga level sa duha ka mga partido sa administrasyon. 
Ang unang nahitabo pagtipon ning milabay'ng bulan didto sa dakbayan sa Davao nga gilangkoban sa Lakas CMD ug Kampi sa rehiyon onse. 
Atol sa Lakas-CMD national directorate miting niadtong Marso 10, si Presidente Arroyo mi-endorso sa pagtipon sa Lakas CMD-Kampi, aron sa paghiusa sa mga talento ug kahinguhaan tali sa duha ka partido, sa ingon niana, masustenir ang ekonomikanhong kauswagan nga gimugna panahon sa administrasyon ni Ramos ug Arroyo. 
Sa susamang okasyon, ang Lakas directorate gimandoan sa pagmugna ug usa ka espesyal nga komitiba aron sa pagtuon ug pagsabot-sabot sa posibleng pagtipon sa Lakas CMD uban sa Kampi ug ubang politikanhong grupo. 









3







Title:Ang Bata nga Dili Matulog
<b>Ang Bata nga Dili Matulog</b>
<b>ni Macario D<pd>.</pd> Tiu</b>
Napungot na si Tinang kay alas diyes na sa gabii, wala pa matulog ang bata. 
"Katulog na, Bingbing. Katulog na. Dali na diri sa katre. Gabii na kaayo."
"Di ko," tubag sa bata. Nagpasu-paso kini sulod sa kuwarto. Matag karon ug unya iyang bungkagon ug hipuson ang mga dulaang plastik nga gibutang ibabaw sa bangko. Sus, kalami kuriton ning bataa, sa hunahuna pa ni Tinang. Apan igo na lang siyang makapanlingo sa kalagot. Tua, gihulbot na pod ang mga magasin sa butanganan niini ilawom sa lamesa. 
"Bingbing, dali na. Ayaw na panghilabot dinha." 
Wala motubag ang bata. Nagpakli-pakli kinig usa ka magasin. Mitindog si Tinang gikan sa katre ug gipalong ang suga. Nangitngit ang servant's quarters, gawas sa hayag gikan sa suga sa kusina nga milusot sa rehas-rehas ibabaw sa pultahan. 
"Tuga," reklamo sa bata nga yungit pa mosulti.
"Dili. Katulog na!"
"Tuga, tuga," sulti pa sa bata nga nagtindak-tindak sa iyang tiil. 
"Bahala ka dinha, basta matulog na ko," sulti ni Tinang nga mihigda pagbalik sa katre. "Diri na! Katulog na!"
Gikan sa gawas kalit lang mingiyaw ang dakong tingog sa iring.
"Mumu. Mumu," ingon sa bata, ug misuksok kini ilawom sa katre.
"Ayaw dinha. Gawas dinha. Naunsa ba ning bataa!" Mikawas si Tinang sa katre ug gipasiga ang suga. Miluhod siya ug gikawayan ang bata. "Dali diri. Gawas dira! Hugaw dira, daghag abog dira!" 
Misamot hinuog uk-ok ang bata. "Hala ka, paakon hinuon ka dinha. Naa na! Naa na sa imong likod!" ingon ni Tinang sa tingog nga kunohay nahadlok. Dungan sa iyang pagsulti, mingiyaw pag-usab ang iring.
"Mama, Mama!" singgit sa bata nga naghangus-hangos ug kamang pagawas sa ilawom sa katre. Hugot kaayo kining migakos kaniya, giumod ang nawong sa iyang dughan. 
"Mao nay imo. Gahi kag ulo. Sige, dili pa gani ka matulog, ipapaak tika sa mumu," dugang panghadlok ni Tinang. 
Sa iyang kalagot, nakalimot na hinoon si Tinang nga masuko ang lola sa bata kon iya kining hadlokon. Niadtong miaging adlaw man god, nakita sa lola nga nataranta ang bata nga misuksok sa ilawom sa kabayo-kabayo sa plantsahan dihang midahunog ang ayroplano. Udtong dako kadto. 
"Mumu, mumu," ingon sa bata dihang nakabati sa ayroplano.
"Tinang, nganong mahadlok man ning bata sa ayroplano?" pangutana pa sa lola nga namalantsa niadtong tungora.
"Ambot niana,Tiya. Hadlokan man nang bataa." 
"Unsay ambot? Dili man na mahadlok ug ayroplano kaniadto."
"Natingala bitaw ko, Tiya."
"Ayaw baya hadloka-hadloka nang bata. Dili na maayo. Kanang mumu-mumu, ayaw na ipanghadlok sa bata. Tan-awa, bisag udtong dako, mahadlok sa tingog sa ayroplano."
"Dili man nako na hadlokon, Tiya." 
"Maayo. Dili ko gusto nga hadlokon ang bata sa mga ungu-ungo. Dili kana maayo. Modako silang hadlokan."
Sa tinuod lang, iyang hadlokon ang bata aron lang kini mohigda ug matulog, ilabi na kon moabot na ang alas diyes sa gabii. Mao kini ang oras nga ting-abot sa ayroplano gikan sa Manila. Kon makadungog na siya sa dahunog sa ayroplano unya wala pa matulog ang bata, moingon dayon siya: "Hala, naa na ang mumu. Kaonon na sa mumu ang batang dili matulog." 
Ang lain pang gikahadlokan sa bata mao ang miyaw sa iring. Walay sipyat gayod nga mo-uk-ok ang bata sa kinadul-ang lamesa, bangko o katre kon makabati kinig miyaw sa iring. Iya man gong hadlokon kanunay ang bata nga tingog kadto sa ungo ug nga kini mokaog bata nga dili matulog. Mao usab kiniy iyang ipanghadlok kondili mokaon ang bata. Busa, bisan ganig adlaw, basta makabati kinig miyaw sa iring, mataranta kini ug mangitag tagoanan. 
Mingiyaw pag-usab ang iring.
Mihilak na ang bata. Hapit na maluok si Tinang tungod sa kahugot sa paggakos niini sa iyang liog. Nabati niya ang pagpangurog sa nipis nga lawas sa bata. Maayo gani kay gaan ra ang bata, dili bug-at kugoson.
"O, tulog ka na, ha?" hait ang tingog ni Tinang. "Dili pa gani ka matulog, tawagon nakog balik ang ungo."
Dihang iyang gibutang ang bata sa katre, wala na kini maghilak. Nagsid-ok-sid-ok na lang. Gitan-aw ni Tinang ang relo sa lamesa: alas diyes imedya na. Gipalong niya ang suga ug mitupad paghigda sa bata. 
Taud-taod miingon ang bata: "Papa away Mama. Tumbag Mama. Away." 
"Ayawg banha. Katulog na," singhag ni Tinang. 
Wala na motingog ang bata. Gipiyong ni Tinang ang iyang mga mata ug nanghuy-ab. Sulod sa pipila ka minuto nakatulog na siya. Wala na niya mabati ang pagdahunog sa ayroplano, ug wala na usab niya mabatyagan ang pagdutdot sa bata sa iyang dughan.
  
Pagkaugma niana, gisuroy ni Tinang si Bingbing sa iyang amiga nga si Minda, usa usab ka katabang sama kaniya nga nagpuyo usa ka bloke gikan sa ilang balay. Naglingkod ang duha ka managhigala sa sementadong hagdanan samtang nag-estoryahanay. Gisabak ni Minda ang usa ka palangganang plastik nga puno ug bugas. Namili kinig tipasi. Si Bingbing nalingaw pagdula-dula sa iyang manyikang panapton.
"Sus, Nang Tinang, madayon na gyod ang pagbulag ni Ma'am ug ni Sir," sulti ni Minda nga nangakha-kakha sa bugas.
"Ngano, misugot na diay si Sir nimo nga magbulag na sila?" tubag ni Tinang.
"Aw, wala man siguro siyay mahimo. Dili na man gyod makig-uli si Ma'am sa iya. Bisag unsa na lay buhaton ni Sir. Nakig-estorya na na siya sa ginikanan ni Ma'am. Nagpatabang na gani siya sa mga pari sa eskuylahan. Pero dili na gyod mosugot si Ma'am."
"Unsa ba gyod diay ang nahitabo, Minda?" pangutana ni Tinang nga mitabang na pagpilig tipasi. 
"Kahinumdom ka ba niadtong nag-away sila? Duha na ka bulan karon?"
"Wala pa ko dinhi."
"Aw, husto no. Abi nimo, Nang Tinang, gabii na kaayo to. Naglalis man to sila. Hubog kaayo adto si Sir. Unya nabatian na lang nako nga naglagubo sulod sa ilang kuwarto. Sus, nakuyawan ko adto, uy."
"Mao gyod nang mga lalaki. Basta mahubog." 
"Ingon pa ni Cita, kay nakabati man siya sa estoryahanay ni Ma'am ug ni Mrs <pd>.</pd> Dizon--dili kuno mapasaylo ni Ma'am si Sir kay gidapatan kuno siya. Sige kunog hilak. 'Alang kanako, ang lalaking manakit ug babaye ang pinakaubos nga klase sa tawo.' Mao gyod kuno na ang pulong ni Ma'am."
"Kausa ra siya nadapatan, dili na siya makig-uli?"
"Dili na. Igo na daw ang kausa, ingon niya."
"Maayo siya kay maestra. Makasugakod siya pagbuhi sa iyang kaugalingon ug sa iyang mga anak." 
"Sus, ako? Dili sab ko mosugot kulatahon, uy! Bulagan dayon nako! Magminyo god ta aron malipay, unya kulatahon na hinuon? Aw, purbahi lang, kay putlon gyod nako, hahaha. Ikaw, Nang Tinang, di ba minyo ka man? Buotan ba ang imong bana?"
Nakalitan si Tinang sa pangutana ni Minda. "Aw, oo. Oo," ingon niya. 
"Nay, gatat. Inom gatat," kuhit sa bata sa abaga ni Tinang. 
"Uy, mouli na mi, Minda. Gigutom na ning akong alaga." 
 
Sa mga misunod nga adlaw, dugay makatulog si Tinang. Daghan siyag mahinumdoman. Ang iyang mga anak. Kon makahinumdom siya ang iyang kinamanghoran, si Teresa, motubod dayon ang luha sa iyang mga mata, apan pugngan niya ang iyang kaugalingon. Dili na siya mohilak. Kinahanglan nga magmalig-on siya. Ug aron nga dili kaayo siya maguol, iyang patoohon ang iyang kaugalingon nga si Teresa anaa sa maayong kamot ni Nanay niya Minyang. Nahinangop na kaayo siya sa bata; gusto niya kining gakson, idaitol ang yagpis nga lawas niini sa iyang dughan.
Kon si Belinda ang iyang mahinumdoman, dili niya kapugngan ang mahimuot. Sa iyang hunahuna iyang makita si Belinda nga magpiku-tae padulong sa sapa, ang mga buhok niini gikimpitan ug mga dahon sa kamoteng kahoy. Ganahan kining magpaguwapa sa iyang kaugalingon. Nag-eskuyla na kaha ni karon, maoy pangutana ni Tinang sa iyang kaugalingon. Abtikon nga bata si Belinda, nagdamgo nga mahimong nars. Bata pa kaayo kini aron makasabot nga pobre kaayo sila ug nga dili na kini makaeskuyla lampas sa elementarya.
Ug si Junior. Kon mahunahunaan niya si Junior daw kumoton ang iyang kasingkasing sa kasakit. Buotan kini nga bata, naanad sa buluhaton sa uma bisag bata pa kaayo. Apan hilomon kini ug kanunay mag-inusara, dili gani motan-aw sa mata sa tawo kon makig-estorya. Iya kining gikalibgan, ug sa tanto niyang pagtuki iyang nakita nga ang mga mata ni Junior nagsalamin ug kahadlok! Managsama kaha ang ilang gibating kahadlok?
Si Berto! Magsagol ang mga pagbating mohasmag kaniya kon mahinumdom siya sa iyang bana. Gimingaw siya. Naluoy siya. Apan gikasilagan usab niya kini, ug gikahadlokan. Labaw sa tanan iya kining gikahadlokan. Usa ka gabii niana, wala na makaantos sa hinubog nga pagpandagmal kaniya, iya kining gisuklan. Apan mas kusgan gayod ang lalaki bisag kini hubog, ug nagpungasi lang ang mga suntok ug sipa ang iyang nadawat. 
Unsa kahay magtukmod kang Berto aron siya kulatahon kon kini mahubog? Dili niya kini masabtan. Nganong dili na lang kini matulog kon mahubog? Unsa kining kaligutgot nga nagbukal sulod sa iyang dughan? Nganong siya man ang pahimungtan sa kon unsa man nang iyang kasuko? Unsang klaseng sakit kini? Wala siyay tubag. Maayo na lang gani kay dili hilabtan ni Berto ang mga bata. Apan kanunay sila makasaksi sa pagpangulata sa iya, ug nasayod siya nga silang tanan hadlok sa ilang amahan. Ang iyang katahap mao nga si Teresa nahimong masakiton tungod niini. Si Teresa nga dili na gani makahilak tungod sa kahadlok, ug motikulo na lang sa daplin.
Si Belinda nakat-on na paglikay sa kagubot. Kon moabot na si Berto nga hubog, magdali-dali kinig gawas sa balay. Ambot hain moadto - motago ba sa lugot o sa sapa, bisag tungang gabii. Mas hadlok pa siya sa iyang amahan kaysa ngitngit. 
Si Junior mao ang motawag ug hinabang. Kon magsugod nag pagpangaway si Berto, modagan dayon kini aron kuhaon si Nanay niya Minyang kinsa nagpuyo tunga sa kilometro gikan sa ilang balay. Nasayod siya nga gusto siyang panalipdan ni Junior, apan siyam pa lang ang panuigon niini. Dako ra kaayo si Berto alang kaniya. Ug busa ang kahadlok sa iyang mga mata.
Nahinumdom si Tinang sa iyang gibating tumang kaluoy sa iyang kaugalingon samtang naglubog sa banig sa sobrang bun-og. Ang iyang nawong nanghupong, ug halos napilot ang iyang mga mata. Niadtong higayona, mitiyabaw siya sa tumang kalagot, kalagot sa gidangatan sa iyang kinabuhi. Mihilak siya dili lamang tungod sa gibating kasakit sa iyang kaugalingon, kondili tungod sa kaamgohan nga dili niya mapanalipdan ang iyang mga anak. Dili gani niya mapanalipdan ang iyang kaugalingon. 
Ug busa mihukom siya nga molayas gikan sa ilang uma. Molayas gikan kang Berto! Gikan sa kaminyoon nga wala na niya masabti! Dugay niya kining gihinuktokan, gitimbang-timbang. Gilig-on niya ang iyang kaugalingon aron kini matuman. Kay sa pagkatinuod, kapila na siya makahukom nga molayas. Matag tokar sa sakit ni Berto - kay sakit man kini segun sa iyang panaghap - makahukom dayon siya nga molayas. Apan modaog ang iyang kabalaka alang sa iyang mga anak ug magduha-duha siya sa iyang buhaton. Sa laing bahin, si Berto mangayog pasaylo kaniya, motulo ang tiunay nga mga luha sa pagbasol. Moluhod pa gani kini sa iyang atubangan, mosaad nga dili na moinom bisag usa ka tulo sa tuba ug mopasalig nga dili ug dili na kini modagmal kaniya. Tuod man, sulod sa pipila ka adlaw, magpakita kinig kausaban, atimanon siya pag-ayo, ug busa mabag-o usab ang iyang hukom nga molayas. Unya aron lang diay mahitabo pag-usab ang pagpangulata. Usab, ug usab, ug usab.
Apan nasangko ra gayod ang iyang pailob ug pagsalig. Dihang natibuok na ang iyang hukom, mihilak siya ug mihilak hangtod nga wala na siyay ikahilak. Gusto niyang mahaw-as ang tanan niyang emosyon, pabinhoron ang iyang mga pamatyag aron mahimo niya ang unang lig-ong tikang pagawas sa ilang uma.
Misakay siya ug bus bisag walay tinong kaadtoan. Mikanaog na lamang siya dihang miabot na siyag laing probinsiya. Salamat na lang kay gidawat dayon siya sa tag-iya sa kan-anan nga nahimutang daplin sa haywey nga hugopanan sa mga biyahedor. Nahimo siyang tighugas ug plato, tiglimpiyo, tiglaba ug serbedora. Didto niya nakaila ang iyang Sir karon, ang amahan ni Bingbing, nga usa ka medrep nga taga-Dabaw ug kanunay magkaonan didto. Iya lang tong gitiawan kon naa ba siyay kaila nga nanginahanglan ug katabang sa Dabaw kay wala pa siya makataak sa maong siyudad.
"Ako, nanginahanglan kog yaya. Gusto nimong magyaya sa akong anak?" pangutana sa iyang Sir.
Misugot dayon siya. Gikapoy na siya sa iyang trabaho sa kan-anan kay dugay manira. Naanad na siya matulog ug sayo sa bukid. Gawas pa, kanunay siya kuyawan kay naay maghubog sa kan-anan. Kon naa ganiy hubog, tugkan gayod siyag nerbiyos.
Sa Dabaw na niya nahibaloan nga bulag diay ang iyang Sir sa iyang asawa. Tigbiyahian ang iyang Sir, mao nga ang inahan ni Sir maoy nagbantay sa balay. Si Bingbing tua magpuyo sa iyang Mama, apan usahay, papuy-on usab kini uban kang Sir. Dihang miabot na si Tinang aron magyaya, mas dugay-dugay na ang turno ni Sir sa pag-atiman sa bata. 
Sa pagkatinuod, wala siyay problema sa bata. Wala pay tres anyos, but-an na. Dili palahilak, dili manyahon. Magdula lag iyang kaugalingon. Apan lisod kini pakan-on. Mas ganahan pa ni mosupsup sa iyang duha ka tudlo. Ug samot nang lisod kini patulgon. Ambot nganong dili matulog ang bata. Morag naay gihulat o unsa ba. Mao ra nay diperensiya sa bata. Sa iyang kabahin, gusto niyang matulog ug sayo kay naanad na siya nga matulog ug sayo sa ilang uma. Gawas pa, dili siya gustong magtukaw kay daghan siyag mahinumdoman. Mga pait nga butang. Apan adunay kaugalingong hunahuna ang bata, ug dili kini motuo bisag kasuk-an. Mao nay iyang kalagotan. Kay dili man niya batasan nga mangusi ug bata, iya na lang kining hadlokon ug mumu. 
  
Nakamata si Tinang dihang nakabati siya ug kasaba sa may sala. Saba sa mga bildong nangabuak. Gitan-aw niya ang relo sa iyang kiliran: alas tres sa kaadlawon. Nabati niya ang tingog sa iyang Sir. Nagsinggit-singgit kini. Hubog! Karon pa siya nakasinati nga nahubog ang iyang amo. Wala ra ba si Tiya, tua sa iyang anak babaye kay umanakay. Nangurog ang tibuok lawas ni Tinang. Nangurog ug nangurog.
"Putang ina ka!" Mao kini kanunay ang isinggit sa iyang amo. "Putang ina ka! Wala kay pulos nga babaye. Nganong imo kong gibiyaan?"
Nakahinumdom siya kang Berto. Nakapanguros si Tinang. "Ginoo ko, ginoo ko! Luwasa ako!" 
"Mama?" milutaw ang hinay nga tingog ni Bingbing sa iyang tupad.
"Katulog! Piyong! Ayawg banha! Naay mumu!" Wala magkadimao ang sulti ni Tinang.
Nabati niyang nagkaduol ang lakaw sa lalaki. Nabati niyang nangatumba ang mga bangko. 
Sa iyang kahadlok, mikawas siya sa katre ug misuksok sa ilawom niini. Ang bata mikanaog usab.
"Bingbing, balik katulog," ang hagawhaw niyang mando.
Apan ang bata wala magpatuo.
Nabati niyang nangabuak ang mga baso ug plato. "Bingbing, dali diri. Dali!" 
Apan ang batang babaye nagbarog hinuon atbang sa pultahan. 
"Ayaw!" gilabay sa bata ang iyang gamayng tingog ngadto sa kangitngit. "Ayaw!"
Naabli ang pultahan. Gipiyong ni Tinang ang iyang mga mata. "Ginoo ko. Ginoo ko," mao ray iyang nasulti samtang nalukot sa ilawom sa katre, ang iyang lawas naputos sa singot.
"Hawa! Ayaw away Mama!" nabati niyang singgit sa bata.
Kahilom nga walay kataposan. Mitikuko ug samot si Tinang. Gusto niyang mahilis. Gusto niyang mahanaw. Taud-taod misara pagbalik ang pultahan. Nabati niya ang nagkalayong mga tunob. Apan nahadlok gihapon siya nga ibuka ang iyang mga mata. 
Unya nabati niya ang gamay nga kamot nga nangapkap sa iyang kamot. Hinay siyang gibitad niini. 
"Wala na," nabati niya ang gamay nga tingog. "Ayaw hadlok. Wala na."
Didto pa lamang gibuka ni Tinang ang iyang mga mata. Mikamang siya paggula sa katre, nagkurog lang gihapon sa kahadlok.
"Wala na," sulti sa bata, ug giduot niini ang ulo ni Tinang sa iyang gamay nga dughan.
Hugot niyang gigakos ang bata ug mihilak. Mihilak siya ug mihilak.








1







Title:Balyan (3)
Napungot si Lando kang Datu Pikong kay wala niini ayudahi si Manang Minda. Isog siyang miingon: "Unsay problema, Datu Pikong? Abi nakog motabang ka? Nganong migawas ka man?"
Maulawong mingisi ang balyan. "Di man ko kahibalo manambal kon dili ko giyahan sa akong abyan."
Ug sa tumang kahingangha ni Lando, gituplok-tuplok sa balyan ang wala niining kamot ginamit ang tuong tudlo. Pagkahuman, kunohay gipunit niini ang cellphone ug giduot sa iyang dalunggan!
"Hello? Hello, Apo Sandawa. Hello? Gitawag tika kay naay magpatambal. Hain ka? Diay naglisod pagpanganak. Unsa? Dili tika mabatian. Banha kaayo. Kusog ang ulan. Kusga imong tingog. Unsa? Gidaot ang tambara? Mao ba?"
Samtang naggunit sa kunohay cellphone, giatubang ni Datu Pikong si Lando. "Sir Lando, gidaot kuno nimo ang tambara. Daghan kunoy nasuko nimo."
"Unsay tambara?"
"Altar sa diwata. Kadtong halaranan duol sa baliti. Gidaot kuno nimo."
Wala katingog si Lando. Nagduda siyang naay nagsumbong sa balyan maong nakahibalo kini nga siya ang nagguba sa halaranan sa diwata.
"Daghay gustong manimalos nimo. Gustong kuhaon ang imong asawa ug anak," matod sa balyan.
Bisag unsa na lay iyawyaw niining balyana, sa hunahuna pa ni Lando. Pero iya na lang ning gipatuyangan. Bahala nag unsay isulti niini, basta luwason lang niini ang iyang asawag anak. Basig kahibalo tuod ni manabang.
"Hello? Unsa? Baboy? Uy, Sir Lando. Maghalad daw kag baboy."
"Wala koy baboy," pintok nga tubag ni Lando.
"Wala daw siyay baboy. Hello? Apo Sandawa? Kusga lagi imong tingog. Di ko kadungog. Unsa? Wa daw siyay baboy, ba. Ha? Oo. Oo. Uy, Sir Lando, kinahanglan mosaad ka nga mohalad og baboy sulod sa usa ka semana. Mosaad ka?"
Miyango si Lando. Gikapoy siya niining dula sa balyan. Nasayod siyang giyaga-yagaan lang siya sa balyan, apan kay nahinayak na man, iya na lang kining paundayonan.
"Okey daw, Apo Sandawa. Misaad na siya. Unsa? Manok? Ugis? Uy, Sir Lando, maghalad daw kag manok nga ugis. Karon dayon. Dalia kay daghan kag kontra."
Nakatimaan si Lando nga naay tigbatogan nga ugis nga dumalaga sa punoan sa anunang likod sa ilang kosina. Dala ang plaslayt, gisuong niya ang ulan ug mituhop dayon ang katugnaw sa iyang panit. Maayo gani kay ubos ra ang gibatogan sa manok ug iya dayon kining nadakpan. Daw basang manok si Lando nga nagkurog-kurog sa katugnaw. Gimandoan siya sa balyan nga ihalad ang manok sa diwata. Nangutana siya kon unsay iyang buhaton, ug miingon ang balyan nga gulgolon ang liog sa manok. Gigulgol ni Lando ang liog sa ugis nga manok, ang dugo niini gisalod sa usa ka platito.
Kalit lang nga misiyagit si Manang Minda gikan sa sulod sa kuwarto. Dali-daling nanulod si Lando ug ang balyan aron susihon kon unsay nahitabo.
"Wala na siyay ginhawa," sugat sa mananabang nga walay pugong ang pagbakho.
Gigakos ni Lando ang iyang asawa. "Luisa, Luisa. Ayaw ko biyai."
Gihimulsohan sa balyan si Luisa ug miingon: "Naay hinay."
Ug migamit na sab kini sa iyang imahinaryong cellphone. "Hello? Apo Sandawa, hello? Naunsa na man ni? Ha? Unsa? Kuhaon nila ang iyang kalag? Uy, ayaw! Pugngi na sila. Amiga nako ni si Ma'm Luisa. Dako siyag sala? Aw, lagi, pero nganong ang asawag anak man ang ilang panimaslan? Mangayog pasaylo? Sige, sige."
Gitapik sa balyan ang abaga ni Lando. "Sir Lando, Sir Lando. Kinahanglan mangayo kag pasaylo sa mga diwatang nasuko nimo. Litoka mismo. Isulti nga nagbasol ka sa imong gihimo."
"Nagbasol ko sa akong gihimo. Pasayloa ako, mga diwata," sulti ni Lando nga nagtulo ang mga luha.
"Sir Lando, dali, pag-ilis. Unsay kinanindotan nimong sinina? Barong tagalog! Pagsul-ob og barong tagalog. Dali! Manang Minda, kuhaa ang mga kaldero. Mangalampag ta. Tawgon natog balik ang kalag ni Ma'm Luisa."
Nag-ilis si Lando nga daw pahoy nga nagsunod-sunod sa mando sa balyan. Wala na kini maghubo sa iyang basang pantalon. Human og ilis, gisudlay siya sa balyan. Giliraw sa balyan ang iyang mga mata sa sala nga morag naay gipangita. Ug abtik kaayo kining milihok. Iyang gipunit ang antuwanga sa plorera ug gipaipit sa dalunggan ni Lando. Iyang gikuha ang sidlakon nga tela sa lamesa ug gipatong sa abaga ni Lando. Iyang gitangtang ang medalya sa bungbong ug gitaod sa dughan ni Lando. Ug iyang gikuha ang tropeyong ginama sa lata ug gipagunitan kang Lando. Sa paminaw ni Lando, daw kaslonon siya sa usa ka komedya nga drama. Kon tuyo sa balyan ang pagdugmok sa iyang kadungganan pinaagi sa pagpakaulaw kaniya, hingpit ang kadaogan niini. Ug dihang naamgohan niya nga nahulog siya sa laang sa balyan, wala na kapugngi ni Lando ang pagbakho. Ingon diay niini ang bation sa mga desperado. Bisag unsa na lay kuptan. Bisag unsa na lay buhaton. Ug samtang nagbakho si Lando sa kalagot, kaulaw ug kaguol, gipakang-pakang ni Manang Minda ang duha ka kaldero, samtang ang balyan migamit og metal nga luwag sa pagbunal-bunal sa iyang gikuptang kaldero. Nakigkompetensiya sila sa kasaba sa ulan.
"Hoy! Ma'm Luisa! Amiga! Ayaw sag lakaw," singgit-singgit sa balyan. "Nia ang imong bana. O, tan-awa siya. Di ba pogi kaayo siya? Unya biyaan nimo? Hala, balik diri! Pauli! Pauli!"
Kon unsa pa toy gisinggit-singgit sa balyan, wala na masabti ni Lando ang ubang gisulti niini. Sa iyang kaugalingon, wala say undang ang iyang pag-ampo. Usahay mosulbong sa iyang hunahuna ang kalagot kay nasayod siyang naglangay-langay lang ang balyan. Nganong dili na lang kini moadto kang Luisa ug pagulaon ang bata kon hawod man gani kini? Wala na siya kamatikod kon unsa kadugay ang pagsaba-saba sa balyan ug ni Manang Minda, apan naluya ra ang balyan ug miundang. Gihangak ang duha sa ilang gihimo. Taudtaod, gibutang sa balyan ang cellphone sa iyang dalunggan.
"Hello? Hello, Apo Sandawa? Ngano? Unsa? Pasayawog binanog? Uy, Sir Lando! Pasayawon kuno kag binanog."
"Di man ko kahibalong mosayaw, Datu Pikong. Wa pa ko kabati anang binanog."
"Siyaro, sayaw na sa banog, dili ka kahibalo? Hello? Apo Sandawa. Di kuno siya kahibalo. Unsa? Ako ang mosayaw? Uy, ayaw gani kog tiawi Apo Sandawa. Akoy tubos? Giatay na. Ha? Dili mosugot? Kinahanglan sayawon gyod? Mao ba? O, sige, sige."
Ug natingala na lang si Lando nga migawas ang balyan sa balay. Gibutang ni Lando ang lampara sa akboanan sa bentana ug iyang nakita ang balyan nga nagsugod pagsayaw sa tugkaran samtang kusog ang bundak sa ulan. Bisag sa iyang kahimtang, kakataw-anon si Lando nga nagtan-aw sa balyan nga naningkamot pagsayaw. Dili gyod niya malarawan nga banog tong gisundog sa balyan. Mora kinig pato nga nag-igwad-igwad ug nagkapakapa sa iyang kamot. Kon mokinto ang balyan, mora kinig matumba kay dili kadaog sa iyang katambok. Bakikaw kaayo ang mga lakang niini, ug kon molupad-lupad, mora kinig tawong nalumos nga nagkapakapa sa tubig. Matag karon ug unya makita ni Lando nga adunay punitong sagbot ang balyan.
Taudtaod sab ang pagsayaw sa balyan. Mibalik na kini sa balay nga basa kaayo ang tibuok lawas. Gitunol sa balyan kang Manang Minda ang mga sagbot aron isagol sa gipabukal nga tubig. Gitunolan sab siyag tualya ni Manang Minda. Nanarapo ang balyan sa iyang tibuok lawas. Gihangak. Misenyas si Manang Minda nga naluto na ang mga sagbot. Apan ang balyan wala pa molihok. Naglingkod lang kini sa silya ug bisag unsa na lang ang hilngon: ang plorera, ang karaang mga magasin, ug uban pang mga butang sa lamesa.
Wala kapugngi ni Lando ang pagsulbong pag-usab sa iyang kalagot sa balyan. Wala siya makasabot nganong naglangay-langay kini. Mora bag walay himalatyon nga naghulat sa iyang pagtambal. Gusto niya kining luokon! Sumbagon! Wala na kaantos, iya nang gisukmatan ang balyan: "Unsa ba gyod, Datu Pikong? Tabangan ba nimo ang akong asawa o dili? Unsa pay imong gihulat?"
Apan inay mouk-ok, nangisog ang balyan. "Sir Lando! Hangtod karon wa pa ka kasabot? Dili ko kahibalong manambal. Kinahanglang mokunsad ang abyan."
Ug nakigharong kinig tutok kaniya. Nakuratan si Lando sa sumbalik sa balyan. Ug didto pa nahayagan si Lando. Didto pa siya hingpit nga nakasabot. Wa siya masayop sa sinugdanan pa! Mini! Mini ang balyan! Sa iyang pagka desperado, nahatagan niyag higayon ang balyan nga makaarte. Nagpakaaron-ingnon lang kining naghulat og abyan aron makalikay sa responsabilidad sa pagpaanak sa iyang asawa. Nagritwal-ritwal pa gyod ang buang! Basolon niini ang kamatayon ni Luisa sa iyang pagguba sa halaran sa mga diwata. Mao kini ang tumong sa balyan! Nagpaabot lang siyag wala! Kadaghang nausik nga mga takna! Ug nakahukom si Lando nga dad-on si Luisa sa Calinan. Motabok siya sa sapa. Bahala na! Nakauli na to si Manoy Pedro, ang drayber sa jeepney. Kon makatabok lang siya sa sapa, maluwas na si Luisa. Apan iya unang patilawon ang balyan og kastigo! Iya ning kulatahon! Bun-ogon!
Iya na untang hasmagan ang balyan dihang nanghuy-ab ni. Miaksiyon nig katulog, ug gipatong niini ang iyang ulo sa iyang kamot. Mimata dayon ang balyan, ug nanampiling. Miatubang kini kang Lando ug nanglimbawot ang mga balhibo ni Lando kay dili nawong sa balyan ang iyang nakita! Ang iyang nakita usa ka malumong nawong sa tigulang. Apan kalit lang sab ning nahanaw sa nawong sa balyan.
"Lando, ayaw kalimot sa imong saad nga mohalad og baboy, ha? Pasalamat kas balyan nga gihimo ang tanan aron mapuypoy ang kasuko sa mga diwatang imong gibugalbugalan."
Nanglimbawot pagsamot ang balhibo ni Lando kay dili tingog sa balyan ang iyang nabati! Nahatiurok si Lando sa iyang gilingkoran. Ang balyan misulod sa kuwarto. Wala dangtig usa ka minuto, morag naay nabati si Lando nga uha gikan sa kuwarto. Hinay kaayo. Apan miundang. Imahinasyon lang seguro niya. Miuha na usab. Gilingkaag ni Lando ang iyang dalunggan. Naputol ang uha. Apan uha gyod sa bata! Ug misagunson na ang uha sa bata. Wa na kini magpapugong sa pagtiyabaw, morag nakiglumba sa kasaba sa ulan. Milukso ang kasingkasing ni Lando. Midagan siya sa kuwarto. Nakita niyang gilimpiyohan ni Manang Minda ang bata, samtang ang balyan nanarapo sa iyang mga kamot. Giduol niya ang iyang asawa. Wala niy panimuot, apan buhi! Buhi! Ug mitulo ang mga luha ni Lando sa tumang kalipay. Iya untang pasalamatan ang balyan apan wala na kini sa kuwarto. Miadto siya sa sala. Wala. Miadto siya sa pultahan ug didto sa tugkaran iyang nakita ang balyan nga nagsugod na pod pagsayaw. Mihunong na ang ulan.
Pag-alsa sa balyan sa mga abaga ug kamot niini, kalit lang mihaguros ang hangin ug mikayab ang sinina sa balyan. Mikapakapa ang balyan sa tumang kahanoy. Daw banog kining naglupad-lupad sa kahanginan. Usahay mosarap kini, ug usahay modailos. Usahay sab mangisog ang banog, ug mohana-hana ang ulo, mangaliskag ang balhibo sa tangkugo. Motugpa kunohay ang banog ug magkulukinto ang balyan, dayong bukhad sa iyang mga kamot ug mosutoy paglupad. Daw gisuyop si Lando nga nagtan-aw sa binanog sa balyan. Migawas siya sa balay ug miadto sa taliwala sa tugkaran. Pagsugod ni Lando og kapay, mihaguros ang hangin, ug sa iyang paminaw, daw banog siyang naglupad-lupad sa kahanginan.
(KATAPOSAN)







4







Title:News (8)
<b>Cebuano News: Hulyo 22 holiday sa Bohol; way trabaho, eskwela kay 154th Bohol Day</b>
<u>Rey Anthony Chiu</u>
Tagbilaran City (16 July) -- Espesyal nga holiday sa Bohol karong umaabot nga Martes, Hulyo 22, kanus-a saulogon ang ika 154 nga Bohol Day. 
Tungod niini, walay trabaho alang sa mga trabahante ug walay klase sa tanang ang-ang sa pagtuon. 
Kahinumduman na sa Hulyo 22, 1854, nakabaton ug kaugaling-nan ang Bohol kauban ang Siquijor dihang gibuwag kini sa lalawigan sa Sugbo, 
Sukad niini, gi-isip na ang Bohol sa kanhi kagamhanang Katsila nga lahi nga lalawigan ug misanong usab ang misunod nga rehimen sa mga Amerikano. 
Pinaagi usab sa Akta Republika 7683, gideklara na sa Kongreso nga espesyal nga holiday sa tibuok Bohol ug syudad sa Tagbilaran ang Hulyo 22. 
Sa laing bahin, giandam na sa Kapitolyo ang mga kalihukan nga subay sa pagsaulog niini. 
Sumala sa memorandum ni Acting Governor Julius Caesar Herrea, human sa alas 7:30 nga pagpataas sa bandila ug pagtukas sa marker sa water treatment facility sa Kapitolyo didto sa Plaza Rizal, mosunod ang santos nga misa ug commemorative program didto sa Bohol Cultural Center. 
Gipaabot nga ika-uban sa mga Bol-anon si Vise Presidente Noli de Castro isip Guest of Honor ug mamumulong sa maong adlaw. 
Itanyag usab alang sa mga pinili nga dinapit ang Datu Sikatuna Awards alang sa outstanding nga mga tawo ug institusyon. 
Sa ika ala una sa hapon, ang kalihukan mobalhin ngadto sa Tagbilaran City Hall alang sa Bull Ride Fun ug mga kulturanhong pasundayag inig ka gabii. (PIA)

<b>Cebuano News: Roundup: PGMA nag mando pag release sa P478 milyones sa pag ayad sa mga kalsada sa Eastern Samar</b>
<u>Flor Jackson</u> 
Naval, Biliran (July 16) -- Si Presidente Gloria Macapagal Arroyo nagmando sa dalian nga pagrelease sa P478 milyones ka pesos alang sa pag ayad sa nag inusara nga dalan daplin sa baybayon sa Eastern Samar matod pa ni former Presidential Political Adviser Gabriel "Gabby" Claudio gahapong adlawa. 
Ang Presidente nagduso sa pag develop sa Samar Island komo tourism destination uban ang pag ingon nga ang ikatulo nga pinaka-dakong isla sa nasud labut lang sa Luzon ug sa Mindanao maoy gikinahanglan aron kini maka-indig sa mga tourist attractions sa ubang mga probinsya sa Visayas sama sa Bohol ug Cebu. 
"Ang Samar adunay qualipikasyon nga mahimong eco-tourism destination ug modelo alang sa bio-diversity," matod pa sa Presidente. 
Gawas lang sa iyang posisyon komo former presidential political adviser, si Claudio mao usab ang kanhi Cabinet Official for Regional Development (CORD) sa Region 8 una siya ning reign tungod sa rason sa panglawas. Usa nga taga Samar, si Gabriel sa pagkakaron mao na ang director sa Philippine Charity Sweepstakes Office (PCSO). 
Ang Eastern Samar coastal road stretch magagikan sa Guiuan, ang southernmost municipality sa probinsya ngadto sa lungsod sa Arteche diha sa norte. Ang P478 ka milyon ka pesos nga gigahin nga pundo nagalakip lamang sa sa pag ayad sa 160-kilometer nga Guiuan-Taft nga bahin sa national kalsada. (PIA-Biliran) 

<b>PGMA nag abi-abi sa mga pasahero sa PAL Express inaugural flight sa Calbayog </b>
Alang sa mga pasahero nga ningsakay sa inaugural flight gahapong adlawa didto sa Calbayog City sa bag-o nga low-budget PAL Express sa Philippine Airlines, kini mao'y higayon nga sila makaduyog sa ilang mga mahal sa kinabuhi ug kini nahimong mas makahulugan uban kang Presidente Gloria Macapagal Arroyo kinsa personal nga nag abi-abi kanila didto sa ilang pag abot sa ilang yutang natawhan. 
Ang 76 ka mga pasahero nga nagalakip sa mga tourista, mga negosyante, balikbayans ug mga molupyo sa probinsya sa Samar adunay dili ordinaryong higayon sa pagpakigkita sa Presidente sa Republika sa Pilipinas kansang mga gimbuhaton sa iyang pagbisita sa Calbayog City gahapong adlawa nagalakip sa iyang personal nga pag abi-abi sa mga pasahero sa PAL Express ngadto sa maong syudad. 
Si Nenita Spillane, usa nga Balikbayan ug lumad nga taga Northern Samar, wala makapugong sa iyang excitement ug sa iyang kalipay diha sa iyang wala damha nga pakigkita sa Presidente. 
"Nangurog ko sa kalipay," matod pa ni Spillane kinsa giubanan sa iyang duha ka mga babayeng anak nga si Josephine ug Stephanie. 
Si Spillane nga naminyo ug usa ka British nga negosyante, ning pahiyom abot sa iyang talinga kahuman sa iyang pagpakuha ug hulagway uban ang Presidente. 
Siya nag-ingon nga siya ning uli aron matagamtaman ang iyang dugay nang gihingyap nga bakasyon sa iyang lungsod sa Allen, Northern Samar kahuman sa sobrang 10 ka tuig nga pagpuyo sa United Kingdom. (PIA-Biliran) 

<b>PGMA nagmando sa pag apil sa Romblon sa listahan sa mga LGUs ubos sa state of calamity </b>
Si Presidente Gloria Arroyo gahapong adlawa nag mando sa pag apil sa probinsya sa Romblon diha sa listahan sa mga probinsya nga gibutang ubos sa state of calamity kahuman kini ilampurnas sa bagyong Frank mga tulo na ka semana na ang ning labay. Ang Presidente nag pasabot o nag announce sa maong direktiba didto sa Roblon National High School diin siya gitagaan ug briefing sa mga lokal nga opisyales mahitungod sa posibli nga pag dagsang sa sakit nga typhoid fever sa Romblon ug sa lungsod sa Odiongan ug ingon man sa kaso sa diarrhea sa lungsod sa San Fernando. 
Diha sa iyang suwat ngadto sa Presidente, si Governor Natalio Beltran III nangaliyupo nga I-apil ang Romblon sa maong calamity list aron kini maka-tagamtam sa bisan unsa mang suporta ug hinabang nga mahimong ihatag sa national government alang niadtong na-apektuhan sa bagyong Frank nga mga local government units (LGUs). 
Si Beltran nag explikar ngadto kang Presidente Arroyo nga ang Romblon provincial government wala makahimo gilayon sa pag report sa iyang kahimtang ngadto sa national government tungod "sa ka walay koryente, transportasyon ug ingon man communication systems nga napakyas durante sa pag lampurna sa bagyo". (PIA-Biliran)

<b>Cebuano News: Roundup: CSC nagmando sa gov't organizations pagsuporta sa NDPR week</b>
<u>Rebecca Cadavos</u>
Manila (July 8) -- Si Civil Service Commission kon CSC Acting Chairman Cesar D<pd>.</pd> Buenaflor nag-isyu ug Announcement No<pd>.</pd> 12, s<pd>.</pd> 2008 niadtong Mayo 21, 2008 paghiusa sa tanang ahensya sa gobyerno ug organisasyon sa tibuok nasud sa pagpaabot sa tanang suporta alang sa selebrasyon sa 30th National Disability Prevention and Rehabilitation o NDPR Week karong Hulyo 17-23, 2008. 
Ang selebrasyon sa NDPR Week gimando ubos sa Proclamation No<pd>.</pd> 1870 nga gi-isyu sa Hunyo 22, 1979, diin nagtumong sa pag-awhag ug public awareness sa mga isyu nga nakaapektar sa mga tawong adunay kakulian sa panglawas. 
Ang tinuig nga aktibidades gipangunahan sa National Council on Disability Affairs o NCDA pinaagi sa ilang Chairperson, Undersecretary Rosie Lovely T<pd>.</pd> Romulo, inubanan sa national government agencies ug non-government organizations. 
Ang National Working Committee gipanguluhan sa Department of the Interior and Local Government gihimo aron sa paggiya sa weeklong celebration. 
Ubos sa maong direktiba, si Chairman Buenaflor nanawagan sa mga pangulo sa constitutional bodies, departamento, bureaus ug mga ahensya sa nasyonal nga pangagamhanan, local government units, government-owned o controlled corporations ug state universities ug colleges aron sa pagpaabot sa ilang suporta sa paghimo ug angayang mga aktibidades alang sa maong selebrasyon. 
Ang mga kalihokan nga gisugyot mao kining mosunod: <lbl>(1)</lbl> photo exhibits featuring persons with disability, <lbl>(2)</lbl> Jobs Fair for persons with disabilities, <lbl>(3)</lbl> a bazaar of products produced by persons with disabilities, <lbl>(4)</lbl> cultural show, <lbl>(5)</lbl> medical and dental mission, <lbl>(6)</lbl> Access Forum for LGUs, ug uban pa. Ang tema karong tuiga mao ang "Kapag May Access, May Success." (PIA-Southern Leyte) 

<b>Tech-backed program ipahigayon pagpalambo sa hingyap sa Pilipinas nga makab-ot ang first world class status</b> 
<u>Flor Jackson</u> 
Ang pangagamhanan sa nasud Pilipinas nag lunsad ug usa ka ambisyoso nga techology-backed modernization program aron pagpalambo sa hingyap sa nasud Pilipinas nga moapil sa ranggo sa First World nga mga nasud sulod sa 20 ka tuig. Kini ang gipahayag ni Presidente Gloria Macapagal Arroyo. 
Diha sa iyang pagpamulong atol sa 50th Anniversary sa Department of Science and Technology (DOST) sa Pasay city gahapon, ang Presidente nag-ingon nga kabahin sa maong modernization program ning angkla sa pagpalambo sa engineering research and development (R & D) nga mga kalihukan sa nasud. 
"Aron ipadayon ang panglantaw sa nasud Pilipinas nga maapil sa First world sulod sa 20 ka tuig, atong giproklamar ang technology komo haligi sa paglambo sa unhanan nga pagtubo sa ekonomiya," matod pa niya. 
Ang Presidente nanguna sa kalihukan alang sa pagpalambo sa science and technology (S & T) labi na diha sa mga tulunghaan nga kini magduwa ug mahinungdanon nga katungdanan sa kalamboan sa nasud pinaagi sa pagpauswag sa mga kabag-uhan aron kini mag ukay sa kalamboan ug mag abli ug bag-ong opurtunidad aron mouswag ang kalidad sa kinabuhi sa mga Pilipino. (PIA-Biliran)

<b>Cebuano News: Paglusad og mariculture project sa Tawi-Tawi katumanan sa 2007 SONA</b>
<u>Erna S<pd>.</pd> Gorne</u> 
Tacloban City (19 July) -- Ang paglusad sa mariculture project sa mga isla sa Sibutu og Bongao, pulos mga sakop nga mga lungsod sa Tawi-tawi, nagpadayag sa pagtuman sa mga saad ni Presidente Gloria Macapagal- Arroyo nga iyang gihimo atol sa iyang State of the Nation Address (SONA) kaniadtong Hulyo 23, 2007. 
"Magtatayo tayo ng mariculture o palaisdaan sa dagat. Isa rito ay ilalagay natin sa Sibutu. Hiling ito ni Rep<pd>.</pd> Nur G<pd>.</pd> Jaafar," matud sa Presidente. 
Si Presidente Arroyo naglusad kaniadtong Mayo 30, 2008 sa Tawi-tawi Modified Mariculture Development Project Sibutu East -Sitangkai (Phase 1A& B) aron nga makahatag og benepisyo sa mga mangingisda diin mokabat sa 1,000 ka hektarya ang nasakop sa Sibutu East og 25,000 hektarya sa North Lagoon, Sitangkai. Nga ang maong mga proyekto ingon nga usa ka pagtabang gikan sa pangagamhanang nasyonal nga alang sa dugang kapanginabuhian sa Muslim Mindanao. 
Ang Presidente nagdugang nga, "ang proyektong ito ay mahusay na paraan upang palakihin ang kinikita ng mga taga-rito habang inaalagaan ang mga lamang-dagat na mamanahin ng inyong mga anak at apo. Sa ibang salita-sustainable development." 
Susama sa ubang coastal nga mga lungsod sa nasud, ang mga lumulupyo sa Sibutu og Sitangkai kasagaran mga pobreng mangingisda kinsa nagdepende sa pagkuha og mga isda og pagtapok niini. 
Sa pag-ila ang matang sa maong panginabuhian og paglantaw sa kahimtang sa mga kadagatan sa nasud nga nagpahi-uli sa mga negatibo nga resulta sa sobra ang pangisda, illegal nga pangisda og coastal degradation, ang pangagamhanang nasyonal, pinaagi sa DA-BFAR, nanguna sa pagsagop sa mapadayonon nga pag-uma sa isda pinaagi sa paglusad og Mariculture Parks sa mga pinili nga mga dapit sa tibook nasud. (PIA Southern Leyte)

<b>Cebuano News: PGMA mobisita sa Southern Davao</b>
<u>Rodrigo S<pd>.</pd> Victoria</u> 
Digos City, Davao del Sur (1 July) - Si Presidente Gloria Macapagal-Arroyo motambong karong adlawa, Martes, Hulyo 1 sa kasaulogan sa ika-41 nga anibersaryo sa pagkahimugso sa probinsya sa Davao del Sur ug mag-inagurar sa P6-M nga Davao del Sur Provincial Hospital nga may out-patient department ug may kapasidad nga 50 ka higdaanan. 
Diha sa iyang pag-abot sa mga alas-10 ang takna sa buntag sa Davao del Sur Provincial Hospital sa Lapu-Lapu St<pd>.</pd> ning maong syudad, siya pagahisgutan mahitungod sa hospital. Kini pagasundan sa ceremonial ribbon-cutting ug seremonya sa pagkuha sa tabon sa ilhanan. 
Ang Presidente paga-asisteran ni Davao del Sur Gov. Douglas Cagas, 1st District Rep<pd>.</pd> Marc Douglas Cagas, 2nd District Rep. Franklin Bautista ug Digos City Mayor Arsenio Latasa. 
Siya usab molibot ug motan-aw sa usa ka andana nga hospital building. 
Ang P6 ka milyon nga out-patient ug 50 bed capacity hospital may kinatibuk-ang floor area nga 436<pd>.</pd>48 square meters ug kabahin sa P22 ka milyon nga proyekto sa pagpalambo sa Davao del Sur provincial hospital. 
Kahuman sa seremonya sa inagurasyon, siya mobiyahe ngadto sa provincial capitol sa Matti, Digos City alang sa programa sa ika-41 nga selebrasyon sa anibersaryo sa pagkahimugso sa Davao del Sur. 
Ang Presidente mamulong sa gibana-bana nga 4,000 nga pundok sa katawhan nga gilangkuban sa lokal nga mga opisyal, mga grupo sa relihiyon, mga residente sa Digos City ug uban pang mga dinapit. 
Ang Davao del Sur nahimugso pinaagi sa Republic Act No<pd>.</pd> 4867 nga gipermahan ni kanhi Presidente Ferdinand Marcos niadtong Mayo 7, 1967. Ang maong balaud nahimong epektibo niadtong Hulyo 1, 1967. 
Kini nahimutang sa katimugang-sidlakan nga bahin sa Mindanao, Davao City ang utlanan niini sa norte, mga probinsya sa North Cotabato, South Cotabato ug Sarangani sa kasadpan. 
Kini gilangkuban sa 15 ka mga munisipyo diin ang Digos City ang capital, kini may kinatibuk-ang gidak-on sa kayutaan nga 393,401 ka ektarya. 







3







Title:Ang Ungo sa Sanpilar
<b>Ang Ungo sa Sanpilar</b>
Lamberto G<pd>.</pd> Ceballos

<i>(Si LGC usa ka tadhan nang magsusulat sa pinulongang Binisaya. Nanuwat usab siya og Iningles. Ang nagkalainlaing kapunongan sa panulat miila sa iyang katakos tungod sa kadaghan sa mga tigi nga gikadena niya pagdaog. Ug kining atong mabasang sugilanon karon maoy nakadaog sa Unang Dapit sa Don Carlos Palanca Memorial Awards for Literature 2006, Maikling Kuwento-Cebuano.)</i>
ANG Adlaw taas na og gintang gikan sa iyang pagsidlak sa silangan dihang mibiya si Iyo Boloy sa iyang payag nga nahimutang sa bungtod sa Sanpilar niining buntaga. Ang iyang walang kamot nagbitbit og mga garing (monyeka nga ginama sa mga lukay sa lubi), trak-trak nga may mga ligid nga linging mga bunga sa lagnob ug gagmayng mga bola nga hinimo gihapon sa mga lukay nga iyang gipamitay sa usa ka dupa nga kagingking sa kawayan; ang tuo maoy gigunit sa balikog niyang sungkod nga sanga sa tugas. Ang mga duwaan gilala niya tibuok palis kagahapon gikan sa lunhawng mga lukay nga iyang gipanguha sa mga pilipog nga lubi kay mugbo da man ang gitas-on niining klaseha sa lubi nga nanubo diha sa banghilig sa bungtod. Wala na lang siya mosuway pagkatkat sa tag-as ug layog nga mga punoan sa lubi kay hawaon na siya inig-abot niya sa tunga-tunga sa punoan. Nahadlok sab siya nga basig dili na unya maayo mokumi ang iyang mga tiil sa mga hakhak, ug matapigas kini, unya mahulog siya sa yuta.
Nagpunay siyag usap og tabako samtang gisubay sa iyang kubalong mga tiil, nga gisapinan sa paragatos kun tsinelas nga ginama sa goma sa ligid sa trak, ang hagip-ot nga dalan dulhog sa bungtod ngadto sa kakahoyan, diin ang dalan miikis-ikis daw taas kaayong bitin padulong sa lungsod sa Sanpilar. Matag karon ug unya iyang itukod ang iyang sungkod sa yuta aron pagsuportar sa iyang kaugalingon ug moginhawa siyag halawom aron paghingilin sa kakutas nga iyang gibati. Sa iyang panuigon nga setenta anyos bation na niya ang kakutas sa paglugsong, apan mas kutas ang pagtungas. Dili parehas niadtong batan-on pa siya nga mahimong daganon lang niya ang paglugsong ug pagtungas sa bungtod.
Dihang nahisangko na siya sa tiilan sa bungtod, nahidalipsang na hinuon siya ug nahapayaka sa yuta.
"Peste!" pamalikas niya dayong pangluwa. Nadala sa iyang pagluwa ang giusap niyang tabako. Unya gihikap niya ang kalong buli nga nagsalimbong sa iyang ulo gikan sa kainit sa Adlaw.
Miagahad siya, unya mitindog uban sa panabang sa sungkod. Dihang nakatindog na siya, iyang gipahiran ang iyang singot sa puti nga bandana nga iyang gihulbot sa bolsa sa likod sa iyang purol. Kang Petra ang maong bandana ug maoy nahimo niyang panyo nga dad-onon kon asa siya paingon. Human og pamahid sa iyang singot, gipasarap niya ang iyang panan-aw sa kalikopan. Nasangit ang iyang panan-aw sa usa ka dakong punoan sa talisay. Nagtakiang siyang mipadulong niini; hibatian gihapon niya ang kasakit sa iyang sampot. Mihunong siya, nanghupaw, dayon milingkod sa nag-igdal nga gamot sa kahoy. Sa iyang banabana, mga usa na lang ka takna tadlas sa kakahoyan ug moabot na siya sa poblasyon sa Sanpilar.
Gitarong niya pagtuy-od ang iyang mga tiil ug gipahimutang ang mga duwaan sa iyang sabakan. Nahimuot siyang naghunahuna nga ang mga batang babaye sa Sanpilar mag-ilogay gayod sa mga monyeka. Ang mga batang lalaki usab mag-unahay sa mga trak-trak ug mga bola. Mipahiyom siya. Ang mga bata dili na unya mangahadlok kaniya.
Dihang nasuta niya nga walay nangapilong o nangabali sa mga duwaan, nangluwa siya ug gipahiran ang iyang simod sa bandana. Gitukas niya ang iyang kalo nga buli ug gipayupas sa iyang nawong. Gituwas usab niya ang duha ka botones sa iyang tinapakang kamisadentro nga kaki nga maoy pares sa purol niyang maong. Unya mitutok siya sa halayo, ang iyang mga mata tinak-opan sa kalunhaw sa iyang atubangan kay karon maoy misulod sa iyang alimpatakan si Iya Petra. Nahinumdom siya nga kanunay tawgon siya ni Iya Petra gikan sa payag matag higayon nga ania siya dinhi aron pagpangahoy ug unya dili siya makapauli og sayo, ilabi na kon talisawop na ang Adlaw. Karon, daw pagahidunggan niya ang taliis nga tingog ni Iya Petra samtang inanay nga nabiaw ang iyang mga luha didto sa iyang mga mata.
"Boloy," matod ni Iya Petra kaniadto dihang himalatyon na kini. "Kon mamatay ako, ayaw sila tugoti nga mahilayo ako kanimo!"
"Di ko sila tugotan," sanong ni Iyo Boloy nga migunit sa kamot sa asawa.
"Pasayloa ako nga wa ko ikaw kahatagig anak."
"Ayaw kanag hunahunaa. Pagbuot kana sa Ginoo."
"Apan nahibawo kong gusto ka kaayog anak. Suod sa imong kasingkasing ang mga bata. Gani, matag lugsong mo sa poblasyon magdala kag lukay nga mga duwaan alang kanila."
"Sukad pa sa sinugdan, ikaw ug ang imong gugma igo na kanako. Bisan tuod husto kanang imong gipanulti. Kinsa ba ugoy wa mangandoy og mga anak? Di ba, kita mang duha ang nangandoy nga makaanak? Apan gitungina kini sa Ginoo nato, busa dawaton ta ang atong kapalaran!" Nabatyagan ni Iyo Boloy niadto nga hugot nga gikuptan ni Iya Petra ang iyang kamot, bisan nasayod siya nga luya na ang balatian sa iyang asawa.
Niadtong gabii kanus-a si Iya Petra namatay, mihilak si Iyo Boloy nga nag-inusara sa bungtod. Ug miulan nianang pagkasunod adlaw dihang iyang gilubong ang patayng lawas ni Iya Petra sa luyo sa ilang payag, duol sa kasagingan nga namuso na niadtong higayona. Dihang gipangutana siya sa katawhan bahin sa iyang asawa, gitug-anan niya sila sa matuod. Apan wala sila motuo kaniya. Hinunoa, gisugdan siya nilag libak ug gihinganlan og ungo; gipalakaw pa gayod nga iyang gihinay-hinayan og kaon ang unod sa iyang asawa.
Sa pagpanglabay sa mga adlaw, ang mga tawo nanaglikay na kaniya. Dili na gani sila mopalit sa mga kahoy-igsusugnod nga iyang baligya aron ang halin ikalito niyag bugas-mais ug ginamos. Sukad mamatay si Iya Petra, wala na siya magtagad sa iyang baol nga gitamnan og mais. Nahimutang kini mga tunga sa kilometro sa ibabaw gikan sa iyang payag. Nangahoy na lang siya aron ibaligya sa ubos. Ug karon, wala na usay mokuha kaniya isip tigpamuo sa ilang mga baol kay tigulang na siya. Mao nga nagpakilimos na lamang siya.
Usa ka higayon, si Padre Silva, ang kura paroko sa Sanpilar, misagka sa bungtod. Buot sa buotan ug masinabotong pari nga ibalhin ang lubong ni Iya Petra sa sementeryo sa lungsod.
"Gikasubo ko, Padre," matod ni Iyo Boloy. "Dili gayod mosugot si Petra niana!"
"Apan ang imong gihimo wala mahasubay sa naandan," miingon si Padre Silva.
"Kon mao, mosukwahi ako sa naandan, Padre, tungod sa panugon ni Petra nga dili siya gustong mahilayo kanako."
Walay nahimo si Padre Silva gawas sa pagbendisyon na lamang sa lubong ni Iya Petra didto sa luyo sa payag.
USA ka dakong hawo miaginod sa atubangan ni Iyo Boloy ug maoy nakapaputol sa iyang paghandom. Gipahiran niya ang mga luha, mitindog, ug nanghupaw una molakaw.
Dihang nakasuot na siya sa kakahoyan, may nakit-an siyang duha ka bata nga nanirador og langgam. Ang usa nga gamayon kalit lang mitig-ik. Napaluhod kini sa yuta. Ug tungod sa bata, may nakita si Iyo Boloy nga usa ka bitin nga abtik kaayong miaginod pahilayo sa bata paingon sa kasungotan. Dali niyang giduol ang bata.
"Aray! Bidok, tabangi ko," nagkanayon ang gamayong bata ngadto sa iyang kauban nga dako nga wala moduol sa pagkakita kang Iyo Boloy.
"Di ko! Naay ungo, Dongdong!" gikan kang Bidok.
"Mga Undo, ayaw mo kahadlok nako," matod ni Iyo Boloy nga migunit sa bukton ni Dongdong. "La' kaayo kadtong bitin nga nakapaak sa imong bitiis ug kinahanglan supsopon ko ang imong samad samtang wa pa ang kamandag mahiuban sa dagan sa imong dugo. Ug ikaw, Bidok, ayaw pagbiya kay ikawy mohatod ning imong kauban pauli."
Gipalingkod ni Iyo Boloy si Dongdong sa usa ka natumbang punoan sa kahoy dayong pislit sa samad. Gipadugo niya ang samad pinaagi sa paghiyod-hiyod sa panit nga nagliyok sa samad. Unya gisupsop niya ang samad. Karon ug unya iluwa niya ang iyang sinupsop nga dugo sa yuta. Kapila gyod kadto niya buhata. Dihang natagbaw na siya, mikuha siyag tabako sa bolsa sa iyang purol ug giusap. Human og usap, iyang gitapal sa samad sa bata. Ginamit ang puting bandana ni Iya Petra, iyang gibugkosan ang bitiis sa bata. Milama ang nagsagol nga dugo sa samad sa bata ug ang duga sa tabako sa puting bandana. Namansahan ang bandana.
"Hala, Bidok, sagakaya si Dongdong ug pamauli na mog dali," mando ni Iyo Boloy sa batang dako. "Ingna ang tatay ni Dongdong nga ipahiling dayon siya kang Doktor Santos aron matambalan dayon."
"S-salamat, Iyo," gikan kang Dongdong.
Miagbay si Dongdong kang Bidok ug misugod sila pagpanglakaw.
"Uy, ayaw una," hulbaw ni Iyo Boloy.
Nanghunong ang duha.
"O, tagsa mo ini." Gitunol ni Iyo Boloy ang duha ka trak-trak nga lukay ngadto kang Bidok ug Dongdong nga wala magtingog nga midawat sa duwaan.
Wala una molakaw si Iyo Boloy. Gisuhid niya ang giagian sa bitin paingon sa kasungotan. Giandam niya ang iyang sungkod kay basig makit-an niya. Ulhon gyod niya paghapak ang bitin. Apan wala na kini niya makita. Gilantaw niya ang duha ka bata. Layo-layo na sila. Misantop sa iyang hunahuna nga gituman sa mga bata ang iyang mando nga magdalig pauli. Giandam niya ang iyang kaugalingon aron mosugod sa iyang panaw paingon sa poblasyon.
MIABOT si Iyo Boloy sa poblasyon nga lapoy ug nagkadusingot. Sa iyang luyo, nagkadaghan ang mga bata nga nanagsunod kaniya.
"Ang ungo!" Naninggit sila. "Ang ungo! Ania ang ungo!"
"Uy, Otik, ayaw pagduol kaniya." Misinggit ang usa ka inahan nga mibitad sa iyang anak pahilayo sa pundok nga nagsunod sa makililimos. Gitan-aw niini ang ubang kabataan ug miingon: "Kamo usab, pamauli mo, kay tingalig may usa kaninyo nga dad-on niya sa iyang payag aron kan-on!"
Nagkatibulaag pagpanagan ang kabataan. "Ang ungo! Ang ungo!" singgit nila dihang nahilayo na sila kang Iyo Boloy.
Igo lamang si Iyo Boloy sa pagpanghupaw samtang nagtan-aw sa kabataan nga nanagan. Gihikap niya ang mga duwaan. Alang unta kini kanila aron sila iyang mahigala ug masuod, apan ang ilang mga ginikanan maoy nagtisok diha sa lapyo nilang kaisipan sa liso sa kahadlok alang kaniya ni Iyo Boloy. Ug ang mga bata mogaugao na kaniya, imbes nga mohatag kaniyag pagtahod. Milihok siya. Mihinay siya paglakang tinabangan sa sungkod. Ang singot padayon nga mihumod sa iyang kalawasan. Sa iyang pamatyag, mipilit sa iyang bukubuko ang iyang kamisadentro.
Gibukhad niya ang iyang pa'd dihang nahimuntog siya sa usa ka tindahan diin sa atubangan niini dinhay mga batan-ong nanag-inom og tuba.
"Limos. Maluoy mo sa tigulang!" matod ni Iyo Boloy.
"Hawa dinha!" masuk-anong buyag sa tindero. "Ayaw alihi ang mamalit!"
"Ayaw, Noy Milyo," usa ka batan-on nga nagngisi mipakgang. "Ayaw siyag palayasa."
"Bitaw. Katagilungsod nato siya ug higala sa atong mga apohan," sagbat sa usa nga dili bugalbugalon. "Usa siya kanato."
Mingisi si Iyo Boloy sa batan-on.
Dihay usa nga miipis og tuba sa baso gikan sa galon. Gitunol niya ang baso ngadto kang Iyo Boloy. "Iyo, o. Usa ka baso aron mainitan ang bugnaw mong tiyan."
Gidawat ni Iyo Boloy ang baso ug giinom ang tuba.
"Hibawo mo, maayong amigohon ang mga ungo," miingon ang usa nga didto magsandig sa kilid sa tindahan. "Di sila mangunay og silingan. Mas maayo pa nga makasilingan kag ungo kaysa kawatan, matod pa sa panultihon."
Nasayod si Iyo Boloy nga siyay giigo sa nagsulti. Nagpakahilom lamang siya nga mitunol pagbalik sa baso ngadto sa mihatag niini kaniya. Gitan-aw niya ang tindero nga nagmug-ot ang nawong nga mitan-aw kaniya.
"Binuang," pulong sa tindero.
Gihikap ni Iyo Boloy ang iyang tiyan. Human, gipasalamatan niya ang mga batan-on. Unya mitutok siya sa mga bibingka ug budbod nga didto sa nigo. Nangayo siya.
Nagtinan-away ang mga batan-on.
"Ay, oo," matod sa usa ngadto sa tindero. "Noy Milyo, tagai siyag usa bisag bahaw."
Ang tindero mikuhag usa ka bibingkang bahaw gikan sa laing nigo ug gitunol kang Iyo Boloy. Gikaon niya ang bibingka human paphai sa mga utitod nga nanguyamang niini.
Usa ka batan-ong maldito miabot. Gilasnit niini ang usa ka monyeka gikan sa kagingking nga gisipitan ni Iyo Boloy. Gitunol sa maldito ang duwaan ngadto sa tindero.








3







Title:"Fuera" Kapyot!
<b>"Fuera" Kapyot!</b> 
Vicente Rama

-¿Dili ká gayud mosugót kanako? Inday, sud-onga ang akong kahimtang kong dili bá makabuhi kanimo ug sud-onga ang kahimtang nianang tawo nga buut usab kanimo magmanggad. 
Nagkanayón si Tomás, usá ka batan-ong hiilhan, "popular" sa atong katilingban, ug higala sa mga "político" ug sa mga magsusulat. 
-Walá akó makasabút sa imong mga pulong-mitubag si Inday.-Kay ¿unsa man ang kahimtang mó? 
-Akó dunay "título", sagabay sa Kagamhanan, pilionon sa pagka-Representante karon, apan ugma sa pagka-Senador... Akó gisaaran ni Hari Sergio I nga sa sunod nga piniliay himoong Representante.... 
-Aw diay; kong maó na lang kaná, ang akong gugma.... 
-Ang imong gugma-misagbat si Tomas-angay ihatag mó sa usá ka tawo ingon kanako kay ikaw adunay mapaabut, ¡Pagkabulahan unya nato! Aduna unyay "automóvil".... 
-Higala, akó dili mahaylo nianang tanan,-mitubag si Inday pinataas ang agtang.-Ang "título", ang mga katungdanan sa pamunoan, labi ná ang "auto", dili maó ang makadaní sa akong kalooy ug sa akong gugma. Akó dili gayud mosugót sa tawo nga magsalig lang sa PANGOPISYO ug PANGAPYOT sa mga harihari. Mga olitawo nga ingon niini, dili angay ug dili takus sa akong gugma. 
-Nasayóp ka, Inday. 
-Walá akó masayóp-mitubag si Inday nga madasigon.-Ikaw ang nasayóp sa paghunahuna nga akó mosugót kanimo kay gipakaingón mó nga akó uyon nga ang kalipay ug kapalaran sa pagkaminyo mahimo nga ipasikad lang sa pagpangopisyo ug paglingkod sa lingkoranan sa pamunoan. Matuod nga karong mga panahona walay maayo sama pa sa pangopisyo ug pangapyot kay ang magbuhat sa ingón makasakay sa "auto" nga binayran sa sapi sa Lungsod, walay hago ug sa katapusan sa bulan igo lang modawat sa suhol. Ang mga gasa (regalo), labi ná kong Pasko, magtuasik ug sa tanáng "banquete" ug mga kalingawan sa "teatro" maoy unahon pagabi-abi; apan.... 
-¿Unsay apan pá?-misakgaw si Tomás sa pulong. 
-Apan, hisayran ná sa tibuok kalibutan nga una ka usab tagaan ug katungdanan, kinahanglan nga kuhaan ká sa imong kaugalingong kabubut-on, kinahanglan nga magsunodsunod ka sama sa itoy. Anaa bitaw kaná si Mr. Pasta tan-awa, adunay kaalam, adunay "título", maayong lake konó; apan maó lay usá ka binatonán sa nagtuboy kaniya. Matud pa sa iyang asawa kanako, usahay maoy mamaspas sa abug sa amerikana ug kalsonis sa iyang agalon ug kong masakit kini maoy manghimuta sa masakiton.... 
-Unsa may naa niana, Inday? Kong maayo lang ang atong kahimtang.... 
-Dili, dili gayud mahimo. Ang mga dalaga nga nagmahal sa ilang dungog, dili angay mosugót, hinonoa angay magtamay niadtong mga olitawo nga magsalig lang sa PANGAPYOT ug PANGOPISYO. Angay mong hisayran Tomás nga kong ikaw akong mabana, ang labing dakung kaguol nako ug ang labing mapintas nga samad sa akong kasing-kasing maó kini: nga ikaw tawgon sa mga tawo nga itoy-itoy ni Hari Kuan. Busa, hangyoon ko ikaw nga sukad karon dili ka ná, magutas ug hangyo kanako, kay akó dili gayud mosugót sa mga olitawo nga ingon kanimo. Ang akong sugton maó si Berting, ang tinamay mó, kay si Berting, bisan kabus ug bisan dili "popular" sa mga tawo sa Kagamhanan, nagsalíg sa iyang kaugalingong kusog ug kasaligan nga siya mabuhi ug makabuhi sa iyang banay gumikan sa singot nga ipatulo niya sa iyang agtang. 
Si Tomás, namulá ang nawong sa kaulaw, mikuha sa kalo ug milakaw....







1







Title:Legends (2)
<b>Ang Sinugdan sa Sinulog</b>

Matag piyesta sa Senor Santo Nino sa Sugbu, ang mga tawo modugok gayod sa simbahan sa San Agustin aron pagsayaw sa sinulog, agig pagpangayo ug tabang o pagtuman ba hinuon sa saad human katabangi.  Ang mosayaw mowara-wara ug kandilang walay dagkot dungan ang paglikoklihok sa ulo ug pagsinggit ug "Pit Senor!"

Apan unsa may sinugdan niining sayawa?  Matod pa sa mga tigulang, ang sinulog nagsugod kang Baladhay, ang palatiaw sa panting ni Haring Humabon.

Kausa, si Baladhay nagdaot ug naghigda sa ila nga dili makatulog sa daghang mga adlaw.  Naka-wang lang ang pag-atiman sa batid nga mga mananabal sa gingharian.  Unya misugyot si Hara Huana nga dad-on si Baladhay sa panting.  Si Baladhay gipahigda tungod sa larawan sa Sto<pd>.</pd> Nino diin ngangayo ang pipila ka batang nanagdaot.

Si Baladhay mitiaw pag-ingon, "Ning lantay nga akong higdaan, ako mamatay."

Apan wala siya mamatay.  Hinuon , nahinanok siya pag-ayo ug gipasagdang nag-inusara.

Human sa pipila ka takna, ang mga tawo sa panting nakadungog ug kagubot nga nagagikan sa lawak nga nahimutangan ni Baladhay.  Nagadali sila pag-usisa kon ngano kadto, ug maoy ilang nakita si Baladhay nga nagkupot ug sundang ug masuk-anong nagtutok sa larawan sa Sto. Nino.

"Sige!" nagkanayon siya.  "Mihunong ka man lagi!"

Natingala silang tanan pagkakita kang Baladhay nga nakabarog ug maorag namaayo na.  Misukot ang hari, "Gaunsa ka man diha?"

"Pilyo kaayo nang bataa da!" tubag ni Baladhay dungan ang pagtudlo sa larawan sa alter.  "Iya kong gisungog maong nasuko ko."

"Kay giunsa ka ba pagsungog?"

"Samtang nagahigda 'god ko, m'orag dihay mananap nga nagkamangkamang sa akong nawong.  Kapila ko unta dagpasa, apan wala man mohunong.  Pagbuka ko sa akong mata, maoy akong nakita kanang pilyo nga bata nga nagagitik kanako ug tukog.  Sa akong kasuko kay natugaw, gikawhat ko kining sundang gikan sa bungbong.  Apan misayaw-sayaw siya ug gipanagang kadtong tukog nga iyang dala.  Wala 'sad ko kapungong us sayawsayaw uban kaniya."

"Ug unya?"

"Unya misulod kamo ug ang bata nahanaw pagkalit.  Apan naa ra siya 'anang altar oh, m'orag walay nahitabo."

Mao nga, matod pa sa mga tigulang, ang Sto<pd>.</pd> Nino ra 'pod diay ang nagsugod sa sinulog. 

<b>Si Datu Manggal ug si Kapitan Silyo</b>

Si Lapulapu, ang maisog nga Hari sa Maktan ug ang mamumuno ni Hernando Magallanes, nagpuyo uban sa bantogan niyang amahan, si Datu Manggal. Usa sa suod nga mga higala ni Datu Manggal mao si Kapitan Silyo, usa ka datu sa Bogo.

Dihang nahadunggo si Kapitan Silyo sa Maktan usa niaana ka adlaw, gisugat siya ni Lapulapu ug Datu Manggal ug gidapit sa usa ka piging nga gitambongan sa ubang mga dakokako sa gingharian.

Ang duha ka managhigala nagpulipulig sugilon bahin sa ilang mga gingharian ug mga ginsakopan.  Unya, miingon si Kapitan Silyo kang Datu Manggal ug Lapulapu atubangan sa tanang nanambong sa piging: "Nganong dili man 'mong duha hinuon mouban sa amo karon, aron makaduaw kamo sa akong gingharian ug masud-ong ninyo ang matahum nga mga talan-awon didto?"

Gidawat ni Datu Manggal kining pagdapit sa dakong kahinangop, apan si Lapulapu mibalibad nga dili gayod siya makabiya sa iyang mga ginsakopan kay sulngon unya sila sa mga moro nga tulisan sa Mindanao.

Ug mingsaad si Kapitan Silyo ngadto kang Datu Manggal nga mobalik ra siya paghapit inig kahuman sa iyang tuyo kang Haring Tupas sa Sugbo.

Apan nalimot si Kapitan Silyo sa iyang saad ug milaktod lang siyag pauli sa Bogo.

Pagkadungog ni Datu Manggal niini, nasuko siya pag-ayo.  Ug siya nanumpa: "Usa kini ka pagpanamastamas sa akong pagkatawo, ug pagabayran kinig mahal ni Kapitan Silyo."  Mao nga gipakuha niya ang iyang kabayo nga molupad ibabaw sa mga balod ug gimandoan ang iyang mga sakop sa pagsunod kaniya.

Taudtaud hiapsan ni Datu Manggal ang bantogang sakayan ni Kapitan Silyo nga makalupad usab sama sa langgam.  Gipalintian niya ang sakayan ug dihadiha nahimo kining usa ka pulo.  Ang palo ug mga layag niini nahimong kakahoyan nga nanurok sa pulo.

Ug karon kanang pulo sa tungod sa lungsod sa Bogo maoy atong gitawag nga pulo sa Kapitansilyo.

<b>Maria Kakaw</b>

Sa langob sa Lantoy didto sa kinatas-ang bukid sa Argao, nagpuyo ang usa ka matahom nga babaye nga ginganlan ug Maria Kakaw.  Sumala sa mga tigulang, kini si Maria Kakaw usa ka engkanto ug usahay molugsong siya ug mopakita sa mga tagi-lungsod inig takdol sa Bulan.

Gitawag siyag Maria Kakaw tungod sa iyang dakong kakawan sa bukid.  Mao man gani nga usahay mopanaw gayod siya sa Amerika aron adto didto itumod ang iyang kakaw.

Gikan sa iyang mga panaw, lagmit magadala gayod siyag bag-ong mga galamiton sama sa kubyertos ug mga plato kay ang mga tagi-lungsod naanad man ug panghulam sa iyang mga galamiton para sa kasal, bunyag, ug uban pang hikay.  Ginaingon nga si bisan kinsang buot mohulam ug mga galamiton mobungat lamang sa iyang gikinahanglan didto sa baba sa langob, ug sa sunod adlaw iya na kining makita sa walay sipyat sa pultahan sa iyang balay.

Sa pagpanaw ni Maria Kakaw, iyang gigamit ang usa ka dakong sakayan nga bulawan.  Tungod sa kadako niini, ang palo masangit usahay sa taytayan, ug maoy hinungdan nga magun-ob ang taytayan.

Sa diha nga ang mga Amerikano magatukod na unta ug sinementong taytayan sa Argao, ang mga tawo nagkanayon: "kinahanglan nga ang bag-ong taytayan himoon nga habog kaayo aron dili matandong sa sakayan nga bulawan ni Maria Kakaw."

Usa niana ka adlaw, miadto ang usa ka inhinyero sa langob ni Maria Kakaw ug mihangyo niini nga dili na unta moagi sa suba sa Argao aron dili na maguba pag-usab ang taytayan.

Misugot kuno si Maria Kakaw.  Mao nga karon, ang taytayan sa Argao wala na gayod maunsa.

Hinuon, ang mga tawo wala na makapanghulam ug galamiton para sa ilang mga hikay, ug wala na gayod sila makakita kang Maria Kakaw sukad.  Ginaingon man gani nga ang tinuod nga hinungdan sa pagkawala ni Maria Kakaw mao ang iyang pagtagam sa ngil-ad nga kinaiya sa pipila ka tawo nga wala manguli sa ilang gipanghulaman.

Usahay, kon makadungog ang mga tagi-lungsod nga naguba ang taytayan sa Dalaguete, sa Manipis, o sa Mananga ba hinuon, magkanayon sila: "Mahimo nga tungod kadto sa sakayan nga bulawan ni Maria Kakaw.  Mibalhin na tingali karon siya pagpuyo ug mao nga kinahanglang moagi siya sa laing suba."

<b>Ang Nawalang Kuwentas</b>

May usa ka uwak nga nakapalit ug nindot nga kuwentas gikan sa usa ka ahente.  Mapagarbohon kaayo siya sa maong alahas ug kini iya dayong gisul-ob sa iyang liog aron makita sa kadaghanan.  Unya nilupad siya ug nahiabut sa usa ka hardin diin iyang nahimamat ang usa niya ka karaan nga higala, ang himungaan, kansa nagparada sinundan sa iyang mga piso.  Matud sa himungaan kaniya, "Uy, kaanindot sa imong kuwentas.  Mahimo ba'ng akong hulaman?   Akong iuli kanimo ugma dayon sa walay palta."

Angay hibaw-an nga ang uwak nakagusto sa himungaan; busa, walay langan nga iyang gipahulaman ang iyang kuwentas sulod sa usa ka adlaw.  Sa pagkaugma, sa pagbalik sa uwak, iyang naabtan ang himungaan ug ang mga piso niini nga nanagkakha sa yuta duol sa usa ka pader.  "Asa na man ang akong kuwentas?" nangutana ang uwak.

"Nawani," tubag sa himungaan.   "Gikuha gikan kanako sa akong mga piso gahapon samtang ako natulog, ug karon dili na sila makahinumdum kon diin nila nabutang.  Tibuok adlaw namong pinangita, apan wala g'yud namo makit-i."

"Kinahanglan pagabayran nimo dayon," matud sa uwak, "kondili, isumbong nako sa hari nga imong gikawat ang akong kuwentas."

Ang himungaan nahadlok sa pagkadungog niini, ug nahingawa dayon siya kon unsaon niya pagbayad.  Ang uwak, kansa nagpadulong sa usa ka pista, nagdali ug nibungat, "Akong dagiton ang usa nimo ka piso isip bayad matag adlaw nga utangan ka kanako.  Kon makit-an nimo ang kuwentas, ihatag dayon kanako, ug dason ako mohunong sa pagkaon sa imong mga piso."  Ang himungaan nisugot niining kasabutan kay siya nahadlok nga, kondili siya mosugot, mosumbong ang uwak sa hari.

Hangtud karong panahona ang mga himungaan ug lakip ang ilang mga piso wala pa mohunong sa pagpangita sa kuwentas, ug ang mga uwak nagapadayon sa pagpalukat sa nawalang alahas pinaagi sa pagkaon sa mga piso.   Ginaingon nga ang mga himungaan ug mga manok dili mohunong sa pagkakha sa yuta hangtud nga makit-an ang nawalang kuwentas.

<b>Bakunawa</b>

Ang asoy pa sa mga tigulang, ang Bakunawa usa ka dakong bitin nga
nagpuyo sa ilalom sa dagat. Aduna kini siyay igsoon nga usa ka pawikan.
Kay pawikan man lagi, mangitlog ni siya sa baybayon. Sa daghan nang
panahon nabantayan sa mga tawo nga inig-abot sa pawikan motaob ug
maglunop dayon. Sa dakong kabalaka sa mga tawo nga maunlod ang isla,
ilang gipatay ang pawikan. Dihang nakahiblao ang Bakuna sa gibuhat sa
mga tawo, sa tumang kasuko iyang gitukob ang adlaw ug ang buwan.
Dihadiha mitakop ang kangitngit sa kalibutan.

Ang mga tawo nangayo og tabang kang Bathala aron mabalik ang kahayag sa
kalibutan. Igo lang silang gitambagan nga magbanha aron iluwa sa
Bakunawa ang adlaw ug ang bulan. Sukad niadto ilang gipandokdok ang mga
kaldero ug palanggana sa panahon nga may bakunawa.

Ang pagtuo sa bakunawa nabantayan nga anaa sa tanang dapit sa kalibutan.

<b>Ang Bata nga si Juan Pusong</b>

Diha kadtoy usa ka bata nga ginganlag Juan Pusong. Pilyo kaayo kadtong bataa.
Usa ka adlaw nianan misuroy siya sa bakahan sa Hari. Didto, nakahunahuna siya nga iyang ilaron ang Hari. Giputol niya ang ikog sa pipila ka mga baka ug dayon gibugaw niya ang mga baka. Dayon iyang gitisok ang gma ikog didto sa lunangan sa ingong paagi nga ang katunga sa matag ikog makita pa.

Miadto siya sa palasyo sa Hari ug gisultihan kini nga daghang baka nalumos didto sa mga lunangan.

Ang Hari naguol kaayo. Mipaingon siya sa iyang bakahan aron pagsusi sa nahitabo. Nakita tuod niya ang mga ikog nga nagsiwil sa mga lunangan. Ang hari naguol pagsamot.

Apan sa pagpakisusi na niya sa mga tawo nga diha sa duol nahibaw-an niya ang matuod nga gibuhat ni Juan Pusong. Nasuko ang Hari. Misugo siya nga si Juan Pusong isulod sa usa ka halwa. Sa mosunod nga adlaw kining halwaa itambog sa dagat aron si Juan Pusong malumos.
Sayo sa sunod nga buntag, si Juan Pusong nagtaman ug hilak. Usa ka tawong nahilabay nangutana, "Nganong nagpunay ka man ug hilak diha, Juan? Ug nganong naa ka man diha sulod sa halwa?"

Si Juan Pusong mitubag, "Naghilak ako kay pugson man 'god ko sa Hari pagminyo sa maanyag niyang anak ug dili ko buot nga makigminyo niya."

Ang tawo nakahunahuna nga kon siya ugaling ang makabana sa maanyag nga anak sa Hari mabulahan gayod siya. Busa, misugyot ang tawo nga siya ang mopuli kang Juan. Gisul-ob niya ang sinina ni Juan ug misulod siya sa halwa. Si Juan Pusong, sa iyang bahin, misul-ob sa sinina sa tawo ug dayon niyang uli sa ila. Pagka buntag, gisakwat sa mga tawo sa hari ang halwa diin nahisulod kadtong tawo ug kini gitambog didto sa dagat.

Sa adlawng misunod, nahilabay si Juan Pusong sa palasyo sa Hari. Nahikurat ang Hari nga nagtan-aw kay nagtuo man siya nga si Juan Pusong nalumos na sa adlawng miagi.

Isulod na usab unta kadto si Juan Pusong sa bilanggoan. Apan misugilon si Juan sa Hari nga bag-o lang siyang nahibalik gikan sa ilawom sa dagat diin nakita niya ang mga ginikanan ug kaparyentihan sa Hari nga dugay nang namatay. Sila nagmalipayon kaayo didto sa ilalom sa dagat ug buot nila nga ang hari modalikyat pagbisita kanila didto aron makakita sa ilang maanindot kaayong mga balay.

Nadani ang Hari sa sugilon ni Juan. Buot niyang makakit asa iyang mga ginikanan ug kaparyentihan sa ilang maanindot kaayong mga balay. Mimando dayon ang Hari nga isulod siya sa halwa ug nga kining halwa itambog didto sa dagat. Mao kadto nga ang kulangkulang nga Hari nalumos ug namatay. Ug ang pilyong si Juan Pusong nahimong Hari ilis kaniya.







5







Title:Bagyo
<b>Bagyo</b>
Edgar S<pd>.</pd> Godin

ALAS 4:45 pa lang ang girehistro sa akong relo de pulsong Seiko diver sa akong pagsil-ip apan sawumsom na ang kalikopan. Nagkapal man god ang dag-om sa langit nga tataw kaayong nagpasidaan sa daotang panahon.
Gibuhian ko ang usa ka lawom nga pagginhawa. Sa kataposan makapauli na gyod ko, nako pa sa kaugalingon. Singko minutos na lang ug matapos na ang kataposan kong klase.
Ang tinuod, wala gayoy bisan gamay nga nasulod sa akong ulo sa gilektyur sa among instaktor. Ingon sa wala mahiluna ang akong tanlag. Galibog na gani ko sa akong kaugalingon. Ingon sa wala ako sa maayong kondisyon. Kaganina pa akong wala mahimutang. Pun-an pa nga naglain ang panahon. Ambot ba, uy, maora man kog gipangulbaan. Ngano kaha? Komosta na kaha si Manoy Jessie sa Saudi? Ah. ipalayo lang intawon...
"Ha?" Naputol ang pagduhiraw sa akong kaisipan sa kalit nga pagsangpit ni Robby kanako, akong suod nga higala ug kasaring sa <i>engineering</i>.
"Naunsa ka ba?" niini pa nga mitingsi. "Ka-<i>absent minded</i> ba nimo ron?"
Namatngonan ko nga nagkiring diay ang <i>beeper</i> nga gitangkil ko sa akong hawak. Gikuha ko ug gitamdan ang <i>screen</i> nga tan-awanan.
"Ganiha pa nang nag-<i>ring</i>, uy! Karon ka lang makamatikod?" ni Robby na usab nga misamot pagwasnga ang laparon niining nawong.
Gipindot ko ang gamayng instrumento ug gibasa ang milutaw nga mga letra: "JUDE PAULI RON UG SAYO, ATE EVA..."
Mihun-ag ang kahibulong ug kahingawa human ko mabasa ang maong mensahe. Sukad-masukad, karon pa ako makamatikod nga miyamar si Ate Eva kanako sa pagpauli og sayo. Taudtaod na ako sa iyang kamot apan wala gayod ako makamatngon nga miyamar siya niini kaniadto. Dili gani siya mosugo kanako. Ug agig bugti sa iyang kaayo, bug-os nga pagsilbi ang akong gibalos. Wala na ako maghulat nga mandaran pa pagsugo. Gilihok ko ang mga buluhaton kutob sa akong makita nga gituohan kong angay. May mga higayon nga manawag si Ate kanako apan sagad mga panugon lang kon aduna kini ipahapit pagpapalit sa <i>downtown</i>. Ngano gyod kaha? Misamot kabug-at ang kaganina pang wala ko hisabting pagbati.
Nagdali kong migawas sa <i>campus</i> human sa klase ug nag-atang dayog kasakyan pauli. Naglamugdong ang langit ug kusog ang pagpangapadpad sa salahi sa itaas nga tabason pagkalit sa nagpangidlap nga kilat. Ang hangin nga midapuwas sa akong panit kusog ug makamig sa akong pamatyag.
Nagsugod na pagpanaligsik pagpara ko sa dyip nga akong gisakyan. Ug human ako makakawas sa sakyanan mikitiw lang ang akong mga tiil nga paspas kaayong misubay sa dalan nga nagtadlas paingon sa among pinuy-anan. Ang kabalaka nga kaganina pang mihasol sa akong kaisipan wa usab paluba, nakig-asod sa tag-as kong mga lakang.
Samtang naglakaw, gisipong ko pag-ayo sa akong kaisipan kon unsa gayod ang hinungdan sa mensahe ni Ate Eva. Sa hilom, naglagot na hinuon kong naghunahuna kon nganong ingon ra niadto kamubo ang iyang tugon- kon nganong wala na lang gayod ibutang ang kompletong detalye.
Gipuga ko pa gayod ang akong utok sa paghunahuna. Gipatidlom sa pagpangapkap sa posibleng mga hinungdan. Ug misantop sa akong panumdoman nga malagmit diay tuod nga wala pay tawo sa balay niarong mga orasa sa kahaponon.
Tulo lamang kaming nagpuyo sa maong pinuy-anan. Ako, si Ate Eva ug si Girlie, ang katabang. Apan si Girlie mipauli sa ilang dapit sa probinsiya ug sa sunod adlaw pa mobalik. Si Ate Eva usab malagmit nga atua pa sa merkado niining mga orasa nga nangompra sa mga kinahanglanon sa balay. Kinaiya na niini nga mamalit matag Sabado sa hapon nga maoy ting-abot sa mga preskong prutas ug utanon gikan sa bukid.
Gipakusgan ko pa gayod ang akong paglakaw kay misubsob na ang dagko nga mga taligsik. Kuyaw kaayo kon hiatlan nga walay tawo sa balay inigbundak gayod niini. Ako ra bay gipiyalan ni Manoy Jessie sa ingon niining mga kakulian. Busa kaakohan ko gayod ang pagpanalipod sa unsa mang kadaot nga mohulga sa maong pinuy-anan.
Midugkal ang kahingangha sa akong galamhan pagtangka ko sa pultahan kay wala man kini i-<i>lock</i>. Gikulbaan ko. Kinsa kahay tawo sa sulod?
Ngiob ang sulod sa balay sa akong pagsulod. Dili pa maoy takna sa kilumkilom apan ngitngit na ang kalikopan tungod sa mangil-ad nga panahon.
Gibuksan ko ang suga ug mibuhagay ang kahayag sa hawanan. Dako-dako kining balaya. Hamugaway ug puno sa mga kasangkapan nga mahalon. Mga bunga kini sa pagpaningkamot ni Manoy Jessie sa gawas sa nasod.
Talitapos pa lang ko sa elementarya sa dihang natukod kining balaya. Wala pa usab sila maminyo ni Ate Eva niadtong tungora. Managtrato pa lang sila. Apan sayod ako nga gitagana gayod kini ni Manoy Jessie sa umaabot nilang pagpahimutang sa kaminyoon. Gasa kini niya sa iyang minahal nga alang da usab sa ilang kabulahanan.
Sa akong pagtungha sa hayskol, dinhi na ako magpuyo. Bag-ohay lang usab sila nga nakasal niadto. Gikuha ko ni Manoy Jessie didto sa among pobreng pinuy-anan sa probinsiya kay maayo na lang kuno nga adunay kaubang lalaki sila si Ate Eva ug Girlie samtang atua siya sa layong nasod sa mga Arabo.
Sa sinugdan, mibati ako ug kabakikaw nga pulos mga babaye ang akong mga kauban. Apan tungod sa kaayo ni Ate Eva kanako, naanad ra ako sa kadugayan.
"Maayo kay nia ka na, Jude," tingog nga didto maggikan sa kosina. Miguho si Ate Eva nga nagsalib-ay sa tualya ug nagbiking sa sabonera. Sa akong pagtuo, padulong kining maligo.
"Aw, sayo diay kang nauli, Te?" nako pa nga gikaw-itan sa kahibulong ug kahingangha.
"Umm, wa na lang ko molakaw. Anunsiyado man god nga dunay bagyo. Kuan diay... ipalihog nuon kog panera sa mga bentana didto sa taas kay basig masalibohan.
Igo gayod nga nahuman pagsulti si Ate Eva, mibundak ang nagdahunog nga ulan nga gidunganan sa naghagiyos nga hangin. Nagdali kong misaka sa taas, sa ikaduhang andana, ug gipaniklop ko ang mga bildong palid sa dyelosing bentana. Gitagsa-tagsa ko kini pagsera. Apan ang kusog nga hangin nga nagdalag tubig kusog nga miuliot sa mga gingi sa dyelosi nga nakabasa sa sawog ug sa pipila ka mga butang sa sulod.
Daling nahisunod si Ate Eva sa pagsaka.
"Kakusog diay ining bagyoha, uy!" niini pa nga midali pagpidpid kanako nga daw wala masayod sa angay buhaton.
Gidali ko paghiklin ang nakitang mga gamit nga nagsugod nag kabasa sa kusog nga salibo.
"Pasagdi lang na, Dong, uy! Mauga ra bitaw sab na, kon mabasa man. Panglabhan ko lang unya na..."
"Dili, Te. Ibalhin ko lang kay mangadaot unya ni kon mabasa," nako pa.
Dili na mabangbang ang pagsulod sa hangin busa mitabang na lang si Ate pagpanghipos sa mga kabtangan aron ikabalhin sa dili kaayo apupang bahin sa balay. Gipangguyod namo ang pipila ka mahalong kinarton nga mga regalo nila gikan sa ilang mga kahigalaan niadtong ilang kasal. Padayon nga nagkanuos ang hangin nga ginuntan sa dagko nga taligsik.
"Dali, Dong Jude, adto ta sa silong kay morag kuyawan man ko dinhi sa taas," ni Ate pa dihang nahuman namo paghiklin ug kataboni sa mga plastik ang tanang importanteng butang sa taas.
Nagsunod mi pagpanganaog kay sa akong paminaw morag mikurog na ang balay nga gikusukuso sa mapintas nga panahon.
"Nabasa ka, Jude?" gikan ni Ate Eva dihang nahilusad na kami sa silong dayong hikap sa akong sinina.
Hikalitan ko sa iyang gihimo. Wala damha nga nahapatutok ako kaniya. Nagatutok usab siya kanako. Pareho diay kaming basa na kaayo. Ug ang tigsong mga muto sa iyang puti, bus-okong dughan nga walay bra nga milakra sa basang daster, wala makaipsot sa akong panan-aw. Dali kong gibakwi ang akong mga mata ug maulawon nga miduko.
"Pag-ilis na, gitugnaw ka na tingali," gihikap na usab niya ang akong sinina dapit sa dughan. Hinay nga paghikap. Ug nabatyagan kong may kainit ang iyang mga hapuhap. Unya midip-ig pa gayod kini kanako. Nahapatutok na usab ako kaniya. Ug namatikdan ko nga inanay niyang gipataas ang akong T-shirt nga nabasa. "Tugnaw kaayo, Jude," hagawhaw niya.
Batan-on pa si Ate Eva. Manghod kinig tulo ka tuig ni Manoy Jessie nga tangkod nang traynta anyos ning tuiga. Nakabaton pa gayod kinig katahom nga lisod hipalgan sa uban- katahom nga wala katibhangi sa unom ka tuig kapin nilang panag-ipon sa kaminyoon ni Manoy tungod kay gawas nga tinuig nga mopauli ang akong magulang, wala usab sila tugahig anak sa wala pa matinong hinungdan. Mao nga dalaga pa gayong tan-awon si Ate ilabi nang nag-amping usab kini sa iyang lawas. Wala pa gayod maunsaay ang maayong pagkalalik niyang mga kurba. Ang is-is, balhiboon, daw porselanang mga paa, kanang mag-shorts siya, pabiling nagbugol sa kabus-ok.
Apan kining tanan wala ko hatagig laing kahulogan ni malisyoso nga pagpakabana. Gitahod ug giila ko si Ate Eva nga tinuod gayod nga igsoon tungod sa kadako sa ako usab nga pagtahod ug respeto kang Manoy. Gani, garbo ko usab kaayo nga nakaangkon si Manoy ug ingon kaanyag nga kapikas.
Gitamod ko si Manoy Jessie tungod kay wala gayod kini mahikalimot kanamong iyang mga manghod ilabi na gayod sa among pagtuon. Si Manoy maoy nangako sa galastohan sa akong pagtungha sukad sa hayskol pa ako hangtod karon ning ikaduha kong tuig sa kursong <i>engineering</i>. Magpadad-anan usab si Manoy og kuwarta ngadto nilang Tatay ug Nanay nga tua sa probinsiya.
NAHAATRAS ko sa pagdip-ig ni Ate kanako. Nakita ko ang nagpangurog niyang mga tudlo nga nahanunot sa akong pag-atras. Wala kini mamuhi sa paghawid sa akong sinina.
Midip-ig na usab siya. Ug mao na lay akong kahikurat dihang migakos siya kanako. Mainiton nga gakos. Nanukod ang mahagitong ugdo sa iyang dughan sa akong dughan. Ug ang kahait niini ingon sa milagbas sa kinatibuk-an kong kalag.
"Tugnaw kaayo, Jude."
"Apan, Te...si..."
"Dili siya mahibawo niini. Kita rang duha karon, di ba?"
"Dili, Te... dili ko makahimo."
"Please, Jude, dili ko na maantos ang katugnaw." Milihok ang mga kamot ni Ate Eva. Misugod usab pagpiti ang mahait niyang mga halok. Ingon sa makapaso ang maong kainit.
Namatikdan kong inanay kaming giganoy si Ate Eva sa wa ko hisabting gahom paingon sa sopa. Ingon sa gipadpad ako sa kusganong hangin nga wa ko hisayrig diin maggikan. Nahidagsa kami sa sopa.
"Ohhh! Tambali ang di ko na maantos nga katugnaw. Sige na, Jude, <i>please</i>... maluoy ka." Nag-agumod si Ate nga mihinay paghubo sa akong sapot.
Wala ako makalihok sa iyang gibuhat. Ang akong hunahuna didto ra gayod moungot sa akong magulang- kang Manoy Jessie.
<i>"Dong, Jude, adto ka lang sa balay, ubani sila si Ate mo Eva. Hibawo na ta sa panahon karon. Lisod na kaayo. Maayo na lang sab, makatabang ka pagbantay-bantay ug pag-atiman sa balay."</i> Ang mga pulong ni Manoy Jessie niadtong pagkuha niya kanako didto sa probinsiya mialingawngaw sa akong kaisipan.
Sa gawas, padayon nga naghagiyos ang masuk-anong hangin. Ingon sa namungot kinig maayo sa pagpabiling malig-on sa balay nga among nahimutangan.
Sa lawak sa akong panumdoman mitungha na usab ang imahen ni Manoy Jessie. Ang iyang kabuotan, ang iyang kaligdong.
<i>"Dong, Jude, ayaw gayod pasagdi si Ate mo Eva. Alalayi siya kanunay. Ayaw pabadlong ug pasagdi lang siya sa iyang mga paahom aron dili siya sapoton ug magkasabot kamo kanunay." </i>Ang mga pulong nga giluwatan ni Manoy sa dayon na niyang gikan balik sa gitrabahoang nasod daw dagkong mga lingganay nga milanog sulod sa akong kahiladman.
Labi pang namungot ang nagkimot nga panahon. Ang hangin nga nagdalag dagkong lusok sa ulan ingon sa mihunat sa tumang kapintas. Miigot ug mikurog ang tibuok balay. Unya nadungog kong may mipaka sa taas nga mitandog sa kinatibuk-ang pinuy-anan. Mitabas sa nagpiyong nga kalikopan ang mahait nga suwab sa kilat nga gisundan sa daghong ug agumod sa nag-agulong dalugdog. May milagaak na usab sa taas nga gisundan pa gayod sa laing linagubo.
WALA na ang kusog nga ulan. Milurang na usab ang mapintas nga hangin. Hingpit nang nahinanok ang kagabhion. Naglingkod sa sopa, ingon sa hingpit usab akong gidagit sa milabayng hangin. Ingon sa gianod ako sa bag-ohay lang milunga nga ulan. Ang akong kalag ingon sa mikagiw sa akong alimatmat. Tumang kalibog migahom kanako. Unsa kining nabuhat ko? Unsay akong buhaton?
Taudtaod akong naghinuktok. Si Ate Eva nahinanok na pag-ayo nga diha lamang sa sopa mahikatulog. Gipalugdang ko ang mga aspeto nga nakapalibog ug nakapahingawa sa akong tanlag. Sa akong pagtutimbang-timbang, may mitaniag sa akong hunahuna. May naumol akong hukom- bug-at nga hukom.
Mitindog ko paghinay ug nagkuha og papel ug <i>ballpen</i>. May gikuris-kuris ko. Dugay. Taas. Human kog sulat sa gituohan kong mga katarongan alang kang Manoy Jessie ug pagpasabot kang Ate Eva, gibutang ko kini ibabaw sa gamayng lamesa. Unya hilom kong misaka sa taas aron hiposon ang pipila ko ka mahinungdanong butang.
Sa akong paghitangka sa taas, nahingangha ko ug nakapanlingo sa akong nakita. Miariya gayod diay ang sagunting nga maoy nakapahibat sa atop sa balay. Hinuon wala pa kaayo maukab ang atop nga bagang sin busa wala pa kaayo sudla sa ulan. Taudtaod akong nahitalunong. Ug mao na lay akong naamgohan nga gilugmawan na sa mga luha ang akong mga mata.
Si Manoy na lang unyay maantigo niana. Mga pulong kini nga mihuot lamang sa nagpuot kong dughan samtang nagpamahid sa nangatagak kong mga luha. Human mahipos ang pipila ko ka personal nga mga gamit, hilom kong nanaog ug misugod pagsuot sa nag-amagong kangitngit sa kagabhion.
(KATAPOSAN)







6







Title:Feature (2)
<b>Kapunongang Bisaya, nagtagbo</b>
TNB

TUNGOD sa malamposong "Dalit Bisaya Cultural Festival" nga gipahigayon didto sa University of San Carlos, Cebu City kaniadtong Disyembre 1, 2 ug 3, 2006, ang Kapunongang Bisaya nagplano sa pagpahigayon og susamang kalihokan sa Kaulohan.

Sa usa ka tigom-panihapon sa haluag nga UP Executive House sa kampus sa Unibersidad sa Pilipinas, Diliman, Quezon City kaniadtong Septiyembre 14, 2007, gisugdan ang pagplansa sa proyekto linamasan sa hangpanay ug awitay sa iyang mga sakop.

Si Dr<pd>.</pd> Jose V<pd>.</pd> Abueva, usa sa tigpasiugda sa maong kapunongan naglaraw nga ang konsiyerto itumong sa buwan sa Pebrero sa sunod tuig. Lima ka lugar ang gipilian nga pahigayonan sa kalingawan: U.P. Theatre, Araneta Coliseum, CCP, Folk Arts Center o kaha sa PICC.

Ang pasundayag salmotan sa mga Bisaya nga mga mag-aawit.
Ang tigom gitambongan sa inilang mga Bisaya nga nanimuyo na sa kaulohan apan padayong nagmahal sa inahang dila. Mitambong usab isip bisita si Justice Villaluz sa Sandiganbayan sanglit pyur Bisdak man usab ang iyang kapikas.

Sakop ning maong kapunongan ang prominenteng mga Bisaya sa kaulohan sama nilang: Dr<pd>.</pd> Dodong Nemenzo, kanhi presidente sa U<pd>.</pd>P<pd>.</pd>; Major General Ramon E<pd>.</pd> Montano (Ret), anak sa bantogang magsusulat sa Bisaya Magazine sa wala pa ang Ikaduhang Gubat- Estrella Enriquez; Cerge Remonde, kanhi kolumnista sa Bisaya Magazine ug karon dako-dako sa Presidential Management Staff; Napoleon V<pd>.</pd> Abueva, National Artist; Kanhi Senador Rene Espina; Atty<pd>.</pd> Napoleon G<pd>.</pd> Rama; Frank Abueva; Tet Maceda; Edgar S<pd>.</pd> Godin ug Richel G<pd>.</pd> Dorotan sa Bisaya; ug daghan pa.

Ang Kapunongang Bisaya sa Manila nagtinguha sa pagpreserbar ug pagsabwag sa kulturang Bisaya sa tibuok kapupud-an aron kapanalipdan ang hinay-hinayng pagkamatay sa maong etno-lingguwestikong grupo batok sa nagkalainlaing hinungdan. Pinaagi niining serye sa mga pasundayag, ang musikang Bisaya mapaila-ila usab ngadto sa mga bag-ong tubo.

Alang sa dugang kasayoran sa kalihokan sa kapunongan, mahimong pakisayran si Dr<pd>.</pd> Abueva sa tangkilepono numero 0917-844-0046 kun sa email joseabueva/@/yahoo<pd>.</pd>com.

<b>Ang Sugbo Sa Mata Ni Insoy</b>
Omar Khalid
SA bisan unsang pinulongan, <i>rock is rock</i>, matod pa. Ang <i>rock</i> mao ang musika sa kabataan. Kini ang epektibong anestisya sa gera sa kawad-on ug kawalay kasegurohan sa katilingban. Ang <i>rock</i>, sama sa ubang matang sa musika, laing paagi nga ikapadayag ang panghayhay sa kinabuhi. Ang atong katilingban sa kahigwaos, kaguliyang, kasamok. Ah, kapuya ba ana! Maypag lumsan nato sa ritmo sa gitarag tambol ang lubog nga kaisipan. Magpaanod ta sa kinanaas sa <i>Bisrock</i> nga hilomong misunggat sa panahon. Tan-awon tag may makapyotan ba tang gapnod ning katuigan sa kasalikwaot. Manghuwam tag sensibilidad sa mga musikerong The Beatles, Eraserheads, The Beach Boys, kang Bob Marley.
Ang nakalami kay ning higayona ang bag-ong mga sumisimba sa kultong <i>rock</i> nagwisik sa Binisayang tatak sa tistis. Sa kinomedyang Bisdak, gawasnon ka. Kini ang nakalami sa atong kulturang namat-an.
Ania na sila. Sila ang mga Bisayang rakista nga nanganaog sa hagdanan sa panahon aron magtinagaktak sa nataran sa <i>mainstream music</i> nga madulotong naghubit ning puntoha sa atong kasaysayan.
Daghan sila. Daghan silang nangita og bag-ong mga lapyahang kadunggoan. Ug ang mikalawat, ang mga mituo sa sinserong <i>Bisrock</i> nag-ambahan kang Insoy. Naa sila karon, nagpitaw-pitaw ang mga mata nga nagsud-ong sa ilang diyos ibabaw sa tablado nga nagbatbat sa ilang mga kasinatian ug damgo. Way tulganay? <i>Insoymania?</i> Pangutan-on tang gamhanang mga manunuli sa Junquera.
Kanus-a lang ang kataposan mong pagsuroy sa Sugbo? Kanus-a lang kadtong kataposan mong pamagdoy sa Colon? Kadtong kataposan nimong pagpaminaw sa binuhiang katawa sa kinurtinahang mga lawak sa Kamagayan? Ang kataposan nimong patid-patid og lata uban sa imong uyab sa Fuente? Kadtong nahikalimot ka nas kalahian sa polis ug kawatan?
Pangutan-on ta si Insoy. Naa siyay dalang makina sa panahon pagtambal sa atong kahidlaw ug kamingaw.
Adorasyon sa Sugbo ang nagpreokupar sa musika ni Insoy. Sa iyang tinagik nga awit, morag mahikap nimo ang mga dalan sa Sugbo kanus-a kaniadto kabahin sa atong kabatan-on. Sa iyang <i>squatter</i> naa lang gihapon ang nag-away nga iro ug iring, managbarkada sa ilang naandang pungko-pungko sa mga kanto- mga talan-awon nga pamilyar sa atong sensibilidad.
Sama sa mga sugilanon ni Januar Yap ug Tem Adlawan, ang Sugbo ni Insoy dili lugar sa hinilakay. Ang Sugbo balwarte sa mga estambay, mga bugalbugalon, guwatsinanggo, palainom, mga daw way pakabana sa kinabuhi. Ug ang iyang estambay naa magkota sa mga eskina nga sigeng panitsit samtang sigeg kanta sa inamaw nga hugyaw, kaskas sa gitara, unya tagay-tagay, kinataw-anay. Apan konsuylo kaayo kay ang estambay sa iyang Sugbo dunay klas, maayong moiningles apan hanas sad mobinisaya (kay kaila mag pansayan imbes CR kun kasilyas), kasaligan, bohemyo, mahigugmaon, buotan, romantiko, magbabalak.
Wala na ang melodramatikong Sugbo. Ug kini ang matuod. Tinuod ang giingon ni Insoy sa natibuok nga duha ka album "Sinesine" ug Suroysuroy". Ang mga hinagtok sa tinagod-tagod niyang kanta gilatay-latayan sa masakit-tam-is nga kasinatian sa usa ka karaang bugoy nga buot makigharong sa hagit sa bag-ong panahon. Mora kag nagtan-awg pinintal nga nagtalikdanay sa duha ka mahagwaong esena.
Bisan tuod kon ang madula-dulaon niyang melodiya sinunod pa (apan dili kinopya) sa nahiunang <i>Old School of Rock</i> apan naa siyay gipaila-ila nga kinaugalingong mga tuis nga tatak <i>Bisrock</i>. Hinuon, lisod ang pagtalay sa iyang mga awit. Puyde kang moingon nga anaa siya sa eskuylahan sa <i>pop rock</i>, <i>reggae</i> (ilabi na sa iyang "Englisera", ug "Uranus"), <i>blues rock</i>. Bisan gani ang <i>novelty</i> aduna sila niini (sama sa iyang "Ngano Ba") apan gihimoan og linahi nga tratasyon sa <i>chord pattern</i> aron mabag-ohan ang atong pandungog. Kining mga butanga nagpamatuod lang sa kalangyab sa pako sa iyang musika.
Sa iyang natampong inobasyon sa musikang <i>rock</i>, partikular nakong namatikdan ang "Brader Eloy" diin ilang giguba ang naandang ekspektasyon sa <i>rock</i> ilabi na sa sinugdanan. Daw sayop nga pahid sa kambas. Apan nakahatag hinuog dugang paukyab. Matikdi ang ritmo sa gitara dinhi nga nagsigeg hagwa-hagwa sa nota sa liriko.
Sa bantogang "Suroysuroy", gibuksan ug giserad-an nila ang esena sa aktuwal nga talan-awon sa Colon diin inobasyon na usab nila nga lagmit kinaunahan sa kasaysayan sa <i>Bisrock</i>. Hinuon, sa "Senior Citizen" sa Agressive Audio aduna say ingon nga epekto. Apan <i>reggae</i> kining naulahi.
Sa iyang "Alas Kuwatro", gipaila niya ang tema sa kanta pinaagi sa tinagaktak sa taknaan ug sa hanap kaayong hagabhab sa dughang gikulbaan. Dinhi, gihiusa niya ang musika og pagbati. Gawas pa, imbes gamitan sa gitik sa <i>lead guitar</i> (nga sagad natong mamatikdan sa tradisyonal nga <i>rock</i>) human sa kuro, usa lang ka maanindot nga <i>chord pattern</i> ang gisal-ot sa tunga-tunga. 
Dili sab ordinaryo ang gigamit niyang kambiyo tono dinhi segun sa tradisyonal nga transisyon sa musika. Hunahunaa lang nga ang naandang kambiyo tono sa C mao man unta ang C#. Daw mobuto akong ulo sa pagdagayday sa tapoy nga C hangtod nga mihinay-hinay kinig kawhat ngadto sa D pag-abot sa kataposang berso. D? Oo, kahibulongan. Apan subaya ang inanay niyang pagpairog sa nota nga halos dili nimo mamatikdan sa dal-os sa musika. Samtang ang paggamit og <i>diminished chord</i> (Adim) sa kataposang linya mikomplemento usab sa kataposang nota. Sa pagsubay nako niini, nakaingon ko nga may kabatid ang naghimo niining maong melodiya. Kaniadto, si Jim Paredes sa APO Hiking Society ang misuway paghimo sa ingon nga <i>chord pattern</i> (ilabi na sa mga kantang "Ewan" ug "Kaibigan").
May susama usab nga transisyon ang iyang "Inday". Gikalit niyag pasulod ang CM7 ug FM7 sa <i>chord pattern</i> sa Key of D. Ang usa ka bag-ohanon nga kompositor dili gayod mosangko niini tungod kay nagkinahanglan kinig halawom nga paniid sa dagayday sa musika. Ug sagad, mopili na lamang sa yano, tradisyonal nga hulmaan. Apan kon molampos usab, kini ang makahatag og katahom. Matikdi nga sa <i>pattern</i> sa D, ang mga tapoy nga Em, A, G, F#m (Gbm), Bm ang sagad nga gamiton. Kon naa man ganiy baryasyon, ang mga silingan ra usab nga tapoy ang mahikap.
Laing makataga sa atensiyon mao ang pangataposan sa "Eskina". Sa musikanhong estruktura, kini ang hawod kay ang musika gihimoag paralelismo sa tema. Mamatikdan nato kini pinaagi sa temperamento sa pamulong sa liriko- mga pulong nga maoy gipalabi sa <i>indie culture</i> nga usar sa atong panahon. Niining kantaha, ang pagbalik-balik sa makadaghan sa kataposang linya wala gayoy kalahian sa gibatyag sa usa ka hubog (nga maoy tema). Mabatyagan nimo nga ang liriko ingon sa maoy nangita sa iyang kaugalingong melodiya.
Ang "Eskina" bahin sa hubog-hubog sa managbarkada. Dihang nahubog sila, mabatyagan nimo kini sa nag-anam kaluray nga ritmo sa gitara ug ang nag-atras-abante nga mga nota, sama sa hubog nga nagduka hangtod nga nakatulog nga wa na masayod sa nanghitabo sa kalibotan.
Samtang sa "Habuhabo", ilang gipirata ang pipila ka nota sa "The Cascades" pagkuha og alusyon (nakahinumdom ka sa "Rhythm of the Falling Rain"?) ug sa usa ka karaang kanta "Somewhere Over The Rainbow" kay buot nilang pamatud-an nga bisan unsa mahimo nimo ang pagmugna og musika. Bisan ang tingog sa "nag-away nga iro ug iring", bisan ang "pakpak sa usa ka kamot" usa usab ka musika. Bisan ang hilak, ang katawa, musika usab alang kang Insoy. Ang mahinungdanon, matod niya sa kanta, nga "ablihi lang ang dughan mog gamay".
Sa "Kamagayan", morag mao pa lay pag-angay sa baho sa entrada sa usa ka <i>jamming session</i>. Morag <i>unplugged</i> (mas masabtan nimo ni kon mahilig kang motan-aw kaniadto sa MTV). Daw way pangandam. Apan wa gyod kaha?
Ang pag-<i>loop</i> niya sa pipila ka pulong sa "Langit" ug ang pag-<i>chipmunks</i> sa pipila ka linya sa "Komosta" ug "Brader Eloy" nagpakita sa iyang pagsagop sa teknolohiya ingon nga kaabag sa paghimo og melodiya.
Sigeng supak-supak si Insoy sa establisadong batakan sa musika. Apan mahibulong ka nga bisan niini, nakadiskobre siyag mga teritoryo nga wa pa mataak sa ubang mga musikero.
Mait-on si Insoy. Samtang ang kinaraang kanta sa gugma nagpusa og sili sa atong mata (aron lang ta makahilak), ang kang Insoy modatom sa dughan nga morag katol-katol nga may sagol sakit-sakit. Morag mauwaw kang mohilak kay estambay god, isog, astig, lig-on og pagbati.
Apan di lang ang iyang melodiya ang talagsaon. Usa usab siya ka wa-mahimugsong magbabalak sa hininlit ug inampingan niyang mga linya.
Iyang gisumada ang tinud-anayng gugma sa usa ka estambay niining mga linyaha (gikan sa "Inday): <i>"Inday, please don't say to me a goodbye..\./ Unless you won't see me cry a river/\ tanan nga gusto mo, Inday, ihatag ko\/ Maputos man ko sa utang okey lang/\ Sulngon ko ang panggubatan pakamatyan ang Buwan\ / Kabukiran latason adlawng tanan..."</i>
O kaha niining linyaha (gikan sa "Kon Ako Ka Pa Lang"): <i>Alagaran ka sa adlaw nga tanan bisan pa man magluhod sa imong tiilan\ / Kay ikaw ang gisinggit ning dughan /\ Ning dughan ko nga samaran /\ Ikaw ang gisinggit ning dughan adlawng tanan.</i>
O kon gusto kag lawom-lawom, may elemento sa suryalismo, kining linyaha ang angay nimong bawnon (gikan sa "Langit"): <i>Sa imong paglakaw, sa imong paglatagaw/ Likayi ang dalan nga gilaktan sa uban / Tawgang kalangitan pasalamat sa uwan / Hangyoang mga santos nga di na matapos ang unos...</i>
O alang niadtong nahigugma nga way mahimo pag-alkontra bisan pag lami na kaayong isinggit og "buno buntagay!" (gikan sa "Alas Kuwatro): <i>"Nagyawyaw ka nga natulog / Nagngisi nga nahinanok / Gipaminaw tika puno sa gugma / Alas kuwatro na sa kaadlawon nagamata ako / Hapuhapon kong kaanyag mo, ikalipay ko/ Magyawyaw ka man og laing ngalan / Bisag sakit sa dughan, paminawon tika / Paminawon tika..."</i>
Ang lagoy nga Sugboanon maayong mohubad-hubad sa kahulogan sa kinabuhi. May sensibilidad nga makinaadmanon bisan di niya masabtan ang daghang misteryo nga naglibot sa nagsalhog-salhog nga pangartiyo.
Ug niini, gipatulay ni Insoy ang pagbati sa usa ka estambay niining mga linyaha (gikan sa "Kamagayan"): <i>"Daplin sa dalan kilid sa may Kamagayan may mga estorya pa kahang pagaambitan / May kasingkasing pa kaha nga mabalaka kon mobunok na ang uwan / May payag nga mapasilongan / May adlaw pa kaha nga mosubang / Dinhi kilid sa Kaagayan..."</i>
O kaha niini (gikan sa "Eskina"): <i>"Pre, hurot na ba ang alawans mo, wa nay matilok nga sensilyo / Nahurot na sa bisyo, sa inom... / Na, ayaw kalimti ang gitara / Ug uban sa nagauwang nga mga irong buang / Magsinggit-singgit ta sa kadalanan / Kita ta sa eskina kay bangkahan tika / Nia pa koy gamayng kuwarta / Lambanog ang tirada / Inamawng estorya / Way magbuot kon mag-unsa ta / Ubos sa hayag nga Buwan di ta mahadlok mouwan / Bahalag bisan asa makatulog kay kita hubog..."</i>
Gibatyag ko ang kakapos paghubit sa kinatibuk-ang merito sa musika ni Insoy. May kakulang kong gibatyag. Nakita ko nga ang hustong pagtimbang anaa sa pagpaminaw sa musika, sa pagsinati sa musika, sa pagbutang sa kaugalingon sa dimensiyon sa musika, ug wala sa bisan unsang hukngay bahin niini. Usa ka pinutos nga regalo ang musika nga maablihan lang alang niadtong mahigugmaon niini. Ang hukngay usa lang ka artipisyal nga pagkilates sa kinatibuk-ang bili sa buhat sa arte. Kon unsay serbisyo nga gikahatag sa usa ka buhat sa arte ngadto sa usa nga nagtan-aw ug nagpaminaw, walay labot niini ang nakita sa kritiko. Nindotan ang usa ka tawo sa usa ka piyesa bisan pag walay abag sa usa ka maghuhukngay. Apan mas molami pa kini kaniya kon may usang mangahas pagtuki sa iya nang nasinati.
Gipakupos ni Insoy ang Sugbo ug gibutang sa iyang kamot ug gitunol sa iyang mga parokyano. Atong makita, matataw, mahikap. Tinuod nga ang Sugbo usa ka dakong arena sa lainlaing matang sa karakter nga nabuhi ug nakigbisog. Ug wa ko magdahom nga malarawan ang Sugbo sa ekspresyon sa musika sa ingon katataw.







6







